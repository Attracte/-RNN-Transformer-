[七言绝句]
丹成谁羡伯阳仙，白犬腾空恐浪传。
未似尊师得丹诀，火毬吞吐葛山前。

[五言律诗]
翳翳柔桑活，辉辉野水宽。
艺蔬苍芥甲，延客白蒲团。
点缀花粘蔓，稀疏粉束竿。
家风才茗饮，一室听冰寒。

[五言律诗]
回中道路险，萧关烽候多。
五营屯北地，万乘出西河。
单于拜玉玺，天子按雕戈。
振旅汾川曲，秋风横大歌。

[五言绝句]
蒙蒙接白云，皎皎混清月。
长歌古人句，山明望松雪。

[七言绝句]
喜鹊寒鸦噪晚田，山前茅舍起炊烟。
小桥败叶风频扫，斜月平芜犊自眠。

[五言绝句]
百丈筑城身，千步掘城壕。
咸阳三月火，始悔此徒劳。

[五言律诗]
楚国傲名客，九州徧芳声。
白衣谢簪绂，云卧重岩扃。
长波飞素舸，五月下南溟。
大笑相逢日，天边作酒星。

[七言律诗]
常记临岐把酒杯，芳心应得见归来。
不从去日丁宁约，已向东风取次开。
清燕固难停烛待，雕鞍须是著鞭催。
栏边残艳犹堪赏，莫使韶光过了回。

[五言律诗]
西风吹客衣，束担出王畿。
千里莫嫌远，几人犹未归。
山空秋鹤瘦，天阔暮云飞。
料得还家日，将诗寿彩闱。

[五言律诗]
暖翅玉罗薄，香须金线微。
青春二三月，白日一双飞。
露重休深入，风高且暂归。
南园芳树下，燕雀最多机。

[五言律诗]
海内文章伯，湖边意绪多。
玉尊移晚兴，桂楫带酣歌。
春日繁鱼鸟，江天足芰荷。
郑庄宾客地，衰白远来过。

[五言绝句]
种柳护吾庐，无妨隠者居。
绿酬一樽酒，青映五车书。

[七言绝句]
海上桃花千树开，麻姑一去不知来。
辽东老鹤应慵惰，教探桑田便不回。

[七言绝句]
谓城朝雨浥轻尘，客舍青青柳色春。
劝君更尽一杯酒，西出阳关无故人。

[五言绝句]
古者吾夫子，曾称三让名。
后来秦失鹿，刘项死相争。

[七言律诗]
云山回合翠重重，不放幽人远目穷。
高竹有时催冻雪，饥禽竟日咽悲风。
悠悠事与本谋异，扰扰人谁此意同。
却坐蒲团聊袖手，更无一语可书空。

[五言律诗]
故人为籴罢，薄日杖藜明。
天外飞鸿影，山中落木声。
一枝栖月静，万事付云轻。
只指梅花畔，留桥略彴行。

[五言绝句]
梦里长逢孟，羹中亦见颜。
痴儿入吾室，真作采薇看。

[五言律诗]
千金市骏骨，想像不可逢。
安知辕轭下，磈礧卧肉騣。
天廐四十万，一洗凡马空。
叶公莫惊走，始信真有龙。

[七言律诗]
主人持节拜荆州，走马应从一路游。
斑竹冈连山雨暗，枇杷门向楚天秋。
佳期笑把斋中酒，远意闲登城上楼。
文体此时看又别，吾知小庾甚风流。

[七言绝句]
十五能行西入秦，三十无家作路人。
时命不将明主合，布衣空染洛阳尘。

[七言律诗]
霸气凄凉忆豫州，薜萝掩映小山幽。
不知今古几枰误，空使英雄两泪流。
借问长枪威塞外，何如短棹老沧洲。
临分更隔芙蓉语，投赠慙无玉可舟。

[七言律诗]
东君新用少阳时，正月群阴老未归。
千里雪花铺夜景，数声雷鼓作春威。
欲开桃李嗟寒勒，尚蛰龙蛇恨力微。
一挫芳菲一惊物，惘然无处问天机。

[七言绝句]
风餐露饮橘洲仙，胸次清于月样圜。
侠客偶遗金弹子，蜂王撚作菊花钿。

[七言律诗]
玉钗重合两无缘，鱼在深潭鹤在天。
得意紫鸾休舞镜，能言青鸟罢衔牋。
金盆已覆难收水，玉轸长抛不续弦。
若向蘼芜山下过，遥将红泪洒穷泉。

[五言律诗]
炎歊数日剧，荡涤及秋初。
病叶风吹尽，鸣蝉雨打疏。
趁凉谋社酒，乘润理园蔬。
分喜宁无处，蒲中鱍鱍鱼。

[七言律诗]
平生南北逐蓬飘，待得名成鬓已雕。
寒浦一从抛钓艇，旧林无处认风飙。
程途虽喜关河尽，时节犹惊骨肉遥。
愁策羸蹄更归去，乱山流水满翻潮。

[七言绝句]
今时自是不谙知，前代由来岂见遗。
一笑阳城人便惑，何堪教见杜红儿。

[五言律诗]
争途苦不前，贫病遂连牵。
向暮同行客，当秋独长年。
晚花唯有菊，寒叶已无蝉。
吏部逢今日，还应瓮下眠。

[七言绝句]
投我木瓜霜雪枝，六年流落放归时。
千岩万壑须重到，脚底危时幸见持。

[七言绝句]
上下青山今白头，穿云入坞未能休。
因君去觅仙洲路，却叹周南独滞留。

[七言律诗]
先甲志大性重迟，是中可筑平生基。
心期功名定不赦，未识所与游从谁。
渊才人间汗血骥，德修天上麒麟儿。
知君怀中有卿相，探手但未忙取之。

[七言绝句]
冰雪情怀未遽开，芝兰风味已先回。
故人隔岁无因见，一夜月明何处来。

[七言绝句]
杜门无绪看芳菲，见说杨花满路飞。
谢汝不随人冷暖，因风翻舞到柴扉。

[七言绝句]
冷蘂疏花带晓寒，骚翁白首淡相看。
风饕雪虐天地闭，皦皦孤芳良独难。

[五言绝句]
积雨生秋意，浮阴放晚晴。
钟声寒野迥，桥影小溪清。

[七言律诗]
为问东风有底忙，吹成疏雪洒林塘。
应知剩馥归香骨，谁拾残英试粉粧。
安得反魂三折臂，漫披能赋九回肠。
枝间頼有青青子，不遣行人折过墙。

[七言律诗]
南朝三十六英雄，角逐兴亡尽此中。
有国有家皆是梦，为龙为虎亦成空。
残花旧宅悲江令，落日青山吊谢公。
止竟霸图何物在，石麟无主卧秋风。

[七言绝句]
隔窗偶见负暄蝇，双脚挼挲弄晓晴。
日影欲移先会得，忽然飞落别窗声。

[七言绝句]
糠豆犹悭不到盘，小儿寒至尚衣单。
虽无事业传惇史，或有声名托稗官。

[五言律诗]
阙塞秋云冷，伊川苦雾阴。
薤歌金铎碎，蒿里石宫深。
燃漆为长夜，栽松作茂林。
空留旧冠剑，家庙四时心。

[五言律诗]
谁取一瓢去，虚劳九转功。
征杯惊羽化，开画叹幮空。
已堕宁论甑，虽亡未失弓。
人间闲得丧，尽付绿樽中。

[七言律诗]
宸晖降望金舆转，仙路峥嵘碧涧幽。
羽杖遥临鸾鹤驾，帷宫直坐凤麟洲。
飞泉洒液恒疑雨，密树含凉镇似秋。
老臣预陪悬圃宴，余年方共赤松游。

[七言律诗]
陌上横流浸作泥，行人步稳方一移。
春云将雨遶山去，社燕营巢贴地飞。
憩仆且须投古寺，闲怀犹喜论禅机。
中宵瞥起胡床念，回首家山几日归。

[五言律诗]
一片挂苍崖，分明不惹埃。
蹙成珠颗白，垂下玉绳来。
野燕飞难入，山风卷不开。
声声去朝海，无意恋岩隈。

[七言律诗]
官初执宪称雄才，省转为郎雅望催。
待制松阴移玉殿，分宵露气静天台。
算棋默向孤云坐，随鹤闲穷片水回。
忽忆十年相识日，小儒新自海边来。

[七言律诗]
我自三山失马余，君方千里问津初。
衣冠万室催科易，礼乐元戎节目疎。
谨勿向人征外事，只须著意访奇书。
一年正好榕阴密，丹荔黄蕉奉版舆。

[七言律诗]
天寒吹堕一尺雪，官冷酿成千斛愁。
酌酒到花非所欲，束薪如桂若为谋。
风前鹤氅谁携策，江上渔蓑自舣舟。
凭仗六龙回日毂，稍分轻暖到南州。

[七言绝句]
湖阴城上起新轩，轩榜犹能记玩鞭。
只识黄须来入梦，不知红日正当天。

[五言律诗]
空胸迷旧学，华发怅颓龄。
江海容孤翼，云霄寄客星。
未堪循吏传，默守太玄经。
正恐声闻酒，令人醉不醒。

[七言绝句]
秋夜床前蜡烛微，铜壶滴尽晓钟迟。
残光欲灭还吹著，年少宫人未睡时。

[五言绝句]
溪深龟鱼骄，石瘦椿楠劲。
借子木兰船，宽我芒鞋病。

[七言律诗]
二十年前典此州，经行中又几春秋。
青山面目元无恙，白发形骸祗自羞。
客子登临知有酒，古心忧爱在斯楼。
凭栏慨想飞吟过，水视杯坳芥视舟。

[七言律诗]
陵阙凄凉俯旧邦，恨流衮衮似江长。
穿残已叹金凫尽，缺落空余石马双。
攫饭饥乌占寺鼓，避人飞鼠上经幢。
阿和乳臭崇韬耄，堪笑昏童束手降。

[七言律诗]
巨灵前事杳难评，融结皆由造化成。
山历古今常似掌，地当西北是扶倾。
擘开太华几千仞，指出飞鹏数万程。
岁旱定须先展效，力推云雨救苍生。

[五言律诗]
九秋禾正熟，三日雨滂沱。
畎亩黄云失，沟塍白水多。
岂知民已病，犹苦赋重科。
父子难相保，流离可奈何。

[五言律诗]
尘坌障双眼，闭门息交游。
圣经断金义，当从古人求。
清尊洗风月，非可与妇谋。
据梧不成寐，帘影灯幽幽。

[七言绝句]
侠客千金不称求，途穷相顾问因由。
临分脱赠青萍剑，莫荡人间琐碎雠。

[七言律诗]
乃翁场屋负高名，里许工夫共讲明。
谢氏弟兄辉玉树，韦侯父子薄金籝。
世科莫讶争寒畯，少作曾看到老成。
此去亲传衣钵在，想非温饱志平生。

[七言律诗]
波涛涌处浮双塔，塔影高低树影边。
山下虽无归寺路，门前却有过淮船。
石峰隔水难寻水，井脉通泉易得泉。
闻说老龙归洞口，几回惊起定僧禅。

[五言律诗]
汉水引我行，梁山邀我坐。
山水已清绝，春容碧相和。
下马取酒饮，梅飘酒中堕。
日落醉不去，青茸草间卧。

[七言绝句]
莫愁微雨落轻云，十里长亭未垫巾。
流水小桥山下路，马头无处不逢春。

[七言绝句]
兵机将略总如神，儒术仍参席上珍。
补得国风成百咏，不妨幕府有诗人。

[七言绝句]
博望沈埋不复旋，黄河依旧水茫然。
沿流欲共牛郎语，只得灵槎送上天。

[七言律诗]
一飞南堕羽谯谯，回首清都万里遥。
却幸开樽得云榭，不妨携客上星桥。
花明总照潘郎髩，柳妙争萦楚女腰。
化国春城人自乐，多慙前哲德音昭。

[五言律诗]
世运空更禅，人情任覆翻。
浮荣归堕甑，真味寄污尊。
见客不问事，学农时踏邨。
兴公旧游处，长啸一招魂。

[七言绝句]
尽道春风有等差，从前谩语待诗家。
今年雪屋亲曾见，的当南枝先著花。

[七言绝句]
石路泉流两寺分，寻常钟磬隔山闻。
山僧半在中峰住，共占青峦与白云。

[七言绝句]
清凉山中冷难宅，中有灵渊人莫测。
划开神秘奉常君，万丈寒泉贮穹壁。

[七言绝句]
说与辽东丁令威，天长海阔不须归。
中郎便有重还日，肠断生妻已去帏。

[五言律诗]
清籁远愔愔，秦楼夜思深。
碧空人已去，沧海凤难寻。
杳妙和云绝，依微向水沉。
还将九成意，高阁𥩟芳音。

[七言绝句]
卧病经旬独掩门，名园空想绿阴繁。
牡丹时节重来会，尝记公非醉后言。

[五言律诗]
我爱山居好，扶藜步晚晴。
俗醇存古意，境寂快诗情。
杜老银丝脍，坡翁玉糁羹。
随缘清供足，尽可佚余生。

[七言律诗]
荷𦰏衰翁似有情，相逢携手遶村行。
烧畬晓映远山色，伐树暝传深谷声。
鸥鸟忘机翻浃洽，交亲得路昧平生。
抚躬道直诚感激，在野无贤心自惊。

[七言绝句]
玉梅几岁隔樊墙，剖破籓篱两鴈行。
青眼相看到头白，洞中无客自吹香。

[七言绝句]
落鸿声里怨关山，泪湿秋衣不肯干。
只道一番新雨过，谁知双袖倚楼寒。

[七言绝句]
谁擘岩扉石窦开，中流玉水潄苍苔。
有时卷雪从天下，端是源头蓄得来。

[五言绝句]
桂水饶枫杉，荆南足烟雨。
犹疑黛色中，复是雒阳岨。

[五言律诗]
身世呻吟里，园庐寂寞中。
家贫忧酒券，才尽畏诗筒。
陂水潴犹满，山苗获欲空。
儿孙更力作，勿愧禹遗风。

[五言律诗]
春滞犹为腊，年移已换正。
节从忙里过，愁向病边生。
小雨止还作，虚窗暗又明。
时光与心事，无一可娱情。

[七言律诗]
敲撑振策上嶙峋，乱石逢迎领略频。
风窦静吟吹地籁，涧泉高泻曳天绅。
云山胜景身无累，觞咏清怀笔有神。
残梦惊回三十岁，瑯玕芝草一时新。

[七言绝句]
煆玉已经三日火，探珠曾下九重渊。
毁珠擿玉无人识，十字街头飏碌砖。

[七言绝句]
多方窃得破衣裳，壁倒篱坍没处藏。
更有一般无頼汉，不曾同伴要分赃。

[七言律诗]
吟怀祇恐负嘉期，不惮登高脚力疲。
满眼关愁淡秋色，长笺入手粲明玑。
兴来不省风吹帽，醉后何愁酒湿衣。
欲和蓝田无好语，笑挼黄菊带香归。

[七言绝句]
蛮夷夷必尽无知，上圣功成亦化之。
大道须归真见性，灰心达善即为师。

[七言绝句]
谢砌诸郎入寄奴，机云忘祖亦忘吴。
一门一品如今有，三世三忠自古无。

[七言律诗]
画史虽非顾虎头，还能满壁写沧洲。
九衢京洛风沙地，一片江湖草树秋。
行数鯈鱼宾共乐，卧看鸥鸟吏方休。
知君定有扁舟意，却为丹青肯少留。

[五言绝句]
胎发落居后，屠苏饮最先。
眉间八十字，愿汝过翁年。

[五言绝句]
一官叨下秩，九棘谢知音。
芳草文园路，春愁满别心。

[七言律诗]
泽国秋霖涨渺弥，天都久客厌驱驰。
不辞短褐供莱戏，苦忆长头课楚词。
帐望巾车陶靖节，浪闻推毂郑当时。
此身长恐儒冠误，已媿当年学稼迟。

[七言绝句]
九天日月开黄道，十洞烟霞接紫清。
为问蟠桃当熟未，人间春草几枯荣。

[五言律诗]
说战犹能听，闻尸不忍过。
役人愁似鬼，病马瘦于驼。
甚欲参经纬，其谁出揣摩。
中原有遗老，亡柰檄书何。

[七言绝句]
朔风吹雪著人寒，行尽千山复万山。
旅思乡愁两无奈，不须诗债更相关。

[七言律诗]
深巷穷门少侣俦，阮郎唯有梦中留。
香飘罗绮谁家席，风送歌声何处楼。
街近鼓鼙喧晓睡，庭闲鹊语乱春愁。
安能追逐人间事，万里身同不系舟。

[七言绝句]
双台绝壁锁林霏，每恨跻攀足力微。
今日重来问鸥鹭，绝无人迹上苔矶。

[五言律诗]
凉风无限清，良月无限明。
清明不我舍，长能成欢情。
终朝三褫辱，昼日三接荣。
荣辱我不预，何复能有惊。

[五言绝句]
有画无言语，斯文岂易知。
人心对天一，更向画前窥。

[七言律诗]
祇疑寒食无风雨，不料今晨顿如许。
纵然风雨敢怨尤，留得佳人驻南浦。
佳人虽驻亦何为，杯酒竟成孤晤语。
巴陵他日记同曾，君叹淹留我羁旅。

[七言绝句]
尽日寻春不见春，杖藜踏破几山云。
归来试把梅花看，春在梅稍已十分。

[五言律诗]
晓与诸孙别，依然颇动怀。
去乘兰棹稳，行得彩衣偕。
渔父遥连市，村扉半掩柴。
夜来溪上宿，梦已在高斋。

[五言律诗]
昔在天彭郡，侨居过一冬。
感君常见访，无日不相从。
远寺携棋局，高亭把酒钟。
谁知三载后，孤冢列新松。

[七言律诗]
江水成文地最奇，风流太守更能诗。
送将腊尽梅花怨，唤得春回燕子知。
一饷功勋真梦寐，千年名字付伤悲。
盛携樽酒频赓唱，幕下高才似牧之。

[七言律诗]
醉翁亭记四时乐，我乐谓何宁不惭。
满地落花供妓席，隔江残雪认僧庵。
邦人解学推敲势，野叟时同尔汝谈。
盗贼猖狂兵革沸，谁怜此老苦中甘。

[七言律诗]
硉矹奇峰绕复环，淼茫大水枕前湾。
望迷荆楚山川外，浮遍乾坤日夜间。
举酒欲吞云梦去，倚楼无复利名干。
雾船风缆经多少，老尽行人只此山。

[五言律诗]
峡中足啼鸟，醆邹不可会。
其道思归者，雄鸣即雌对。
前壑云渐起，后山月已背。
行人畏闻汝，一声一心碎。

[七言律诗]
陇蜀归来宠更隆，旧盟鸥鹭望鹓鸿。
一时父子俱佳士，异代师生各少蓬。
芸不用防新蠹损，腹须频晒晓曈眬。
道山自是楼居样，还与岷峨一笑同。

[七言绝句]
古县鞭牛吏谨时，老农分喜上庞眉。
东皇一例扶衰朽，不独故园桃李枝。

[七言绝句]
风吹花树昨朝红，今日看花树已空。
可惜天高花薄命，年年开落只由风。

[七言律诗]
三朝遗老九门前，又见承平大有年。
文母忧勤初化俗，曾孙仁孝已通天。
史书元祐三千牍，乐奏坤成第一篇。
欲采蟠桃归献寿，蓬莱清浅半桑田。

[五言绝句]
艳翠春销骨，妖红醉入肌。
花仙别无诀，一味服燕支。

[五言律诗]
风吹帘网动，对尔惜芳菲。
蜀雨何人在，吴宫祇燕归。
烛消春粉尽，泪湿野香微。
抱蘤残青子，鸟衔随处飞。

[五言绝句]
火中寒暑退，造物其犹醵。
老身不茧蚕，清夜独警鹤。

[七言律诗]
彊弩驱潮水为东，昔年此地识英雄。
素车白马空明上，青盖红旗灭没中。
十万军声西塞月，三千鲲浪北溟风。
乘槎有约终须去，见说银潢与海通。

[五言绝句]
何处最悲辛，长亭临古津。
往来舟檝路，前后别离人。

[七言律诗]
首秋初望敛阶蓂，侍宴千官拱大庭。
法部重翻慈寿曲，译场初上贝多经。
宝邻双节遥驰传，玉塞重关尽撤扃。
企望璇宫同祝圣，天南已见老人星。

[七言绝句]
病来翻喜此身闲，心在浮云去住间。
休问游人春早晚，花开花落不相关。

[七言绝句]
御香三日出斋庐，骑至城东下鉴湖。
弥望湖田连荡地，菱花面目半模糊。

[七言律诗]
一庵聊寄碧岩阴，忽得新诗慰我心。
俊逸自追天马健，崩腾还与海涛深。
门前俗子无行迹，物外松风有好音。
病起可能携杖屦，共寻明月到溪浔。

[七言绝句]
道人院外一池横，源水流来静且清。
明月自能夜夜到，镜光上下鉴虚盈。

[五言律诗]
跃马清明前，行将拜孤垅。
松吹送悲声，缘缨泪如涌。
三岁宰南方，奠斝阻亲捧。
山下独徘徊，雨来云蓊蓊。

[七言绝句]
红蕖白藕满平湖，曾爱新梢玉不如。
今日水深那可得，野人盘上欠香蔬。

[七言律诗]
客里杯觞不易逢，越王宫好莫匆匆。
春容雨打风吹后，山色朝来暮去中。
京国昔从秋序别，斋厨犹忆饭时同。
清时更作他年约，七塔三山梦已通。

[五言律诗]
昨日午时秋，西风夜转头。
吹来溪外雨，藏却树间楼。
暝带栖鸦色，凉催客燕愁。
一樽吟未了，衰鬓早飕飕。

[七言绝句]
六様根茎妙入神，两枝风雨更清新。
此君族类须收拾，莫使飘零叹失身。

[七言绝句]
辛勤得茧不盈筐，灯下缫丝恨更长。
著处不知来处苦，但贪衣上绣鸳鸯。

[七言绝句]
为爱飞泉洒雪凉，无缘移近曲栏旁。
直须买断清溪住，引取寒声绕卧床。

[七言律诗]
句曲峰峦翠倚天，琳宫琼馆宴神仙。
水程才隔一百里，脚债未偿三十年。
几拟看山携酒去，相期听雨对床眠。
何当拨遣尘间事，一试松根喜客泉。

[七言律诗]
满簪白发不胜繁，窃禄偷安愧主恩。
东馆烟波秋渐瘦，北山雾雨昼多昏。
功名蹭蹬身长弃，筹策澜翻舌幸存。
堪笑此生虚过尽，一秋闭合听啼猿。

[七言律诗]
几旬驰传困风埃，忽听南轺病眼开。
千里边疆难际遇，一封京信况同来。
论情不异声投谷，适遇过于渴望梅。
谈笑未经催命驾，归心虽切且徘徊。

[七言绝句]
与世端如上濑船，还家稍办买山钱。
松风吹断蓬瀛梦，诗酒淋漓送暮年。

[七言绝句]
风送孤篷不可遮，山中城里总非家。
临行有恨君知否，不见篱前稻著花。

[七言律诗]
草长江南送暮春，谁怜羁羽及沈鳞。
放怀自适渔樵乐，会面欣逢手足亲。
齿髪渐凋嗟晚景，田园粗葺作闲人。
材髙莫叹时相负，会见诸公宠荐频。

[七言律诗]
晓起披衣不奈寒，搔头自愧转疎顽。
吟情冷淡梅花外，画思微茫烟雨间。
有兴何妨终日醉，无求赢得此生闲。
要知人事循环理，岁月推移去复还。

[五言律诗]
相梦如相见，相思去后频。
旧时行处断，华髪别来新。
浪动三湘月，烟藏五岭春。
又无归北客，书札寄何人。

[七言律诗]
来往人间不计年，一枝筇竹雪垂肩。
扫除身外闲名利，师友书中古圣贤。
支遁山前饶石水，葛洪井畔惨风烟。
小痴大黠君无笑，买断秋光不用钱。

[七言律诗]
金络青骢白玉鞍，长鞭紫陌野游盘。
朝驱东道尘恒灭，暮到河源日未阑。
汗血每随边地苦，蹄伤不惮陇阴寒。
君能一饮长城窟，为报天山行路难。

[五言律诗]
秦征天下材，入作阿房宫。
宫成非一木，山谷为穷空。
子羽一炬火，骊山三月红。
能令扫地尽，岂但焚人功。

[七言绝句]
诘曲不前如宦拙，欹倾当面似交难。
若将世路比山路，世路更多千万盘。

[五言律诗]
自我居洪府，从公父子游。
至言今在耳，往事忍回头。
风急唐山垄，云埋石月楼。
生刍无路奠，洒泪寄东流。

[七言绝句]
花木四时分景致，经书千卷好生涯。
有人若问闲居处，道德坊中第一家。

[七言绝句]
经年相别无他嘱，莫只波波意里求。
病去药除消息尽，红尘堆里等闲游。

[七言律诗]
残年欲遂迫期颐，追数朋俦死已迟。
卜冢治棺输我快，染须种齿笑人痴。
野梅堕地草生后，街柳拂鞍冰泮时。
满眼云山不须买，剩倾新酿赋新诗。

[七言律诗]
病退扶行力尚微，悠然随意出荆扉。
蜂贪酿蜜争花去，燕喜分泥傍水飞。
午渴坼瓶尝煮酒，晴暄开笥换单衣。
踌躇已久归犹懒，更向溪头坐钓矶。

[五言律诗]
朝为事所夺，莫为饥所驱。
不知六合间，何人能自如。
永新段夫子，屋小心有余。
教之有家法，逃禅犹作书。

[五言律诗]
乡人去欲尽，北雁又南飞。
京洛风尘久，江淮音信稀。
旧山知独往，一醉莫相违。
未得解羇旅，无劳问是非。

[七言律诗]
天台远在浙江东，景物应曾到梦中。
但有锦囊盛白雪，苦无罗袜舞回风。
闭门花鸟春心薄，隠几诗书日力穷。
益友琢磨吾岂敢，西隣仙吏有诗翁。

[五言律诗]
攀萝委松宿，潄石看云行。
松疏暝色漫，云度夕阴生。
若人有高躅，领略遗世情。
聊为公府步，冉冉复盈盈。

[七言律诗]
片月黄昏挂客愁，杖藜闲过水西头。
婵娟正喜临清沼，菡萏无端枕碧流。
入暮江山浑似画，向南门巷已先秋。
稻田尽处为沧海，时见乘风万斛舟。

[五言律诗]
坐阅干戈扰，输公已定居。
生涯今易足，世态莫嗔渠。
晷短全疏客，窗晴好对书。
故山常入梦，何日到吾庐。

[七言绝句]
此去吾乡二千里，不看素萼两三年。
移根种子谁辛苦，上苑偷来值几钱。

[五言律诗]
菊磵说花翁，飘蓬向浙中。
无书上皇帝，有句恼天公。
世事年年异，诗人个个穷。
筑台并下榻，今岂乏英雄。

[七言律诗]
丹级才升四望赊，香销无复梦豪华。
向来马氏殚禅力，要拟龙宫作佛家。
树老烟霜台殿古，石封苔藓井栏斜。
上人不用莲花漏，自有林梢报晓鸦。

[七言律诗]
星履班头跨锦鞯，乞身玉座赋归田。
当行两制文章老，来处三壶功行仙。
生比莱公过半月，占求尚父恰今年。
先皇法从新皇忆，须落前衔拜榻前。

[七言律诗]
浮名浮利信悠悠，四海干戈痛主忧。
三谏不从为逐客，一身无累似虚舟。
满朝权贵皆曾忤，绕郭林泉已徧游。
惟有恋恩终不改，半程犹自望城楼。

[五言律诗]
岁落众芳歇，时当大火流。
霜威出塞早，云色渡河秋。
梦绕边城月，心飞故国楼。
思归若汾水，无日不悠悠。

[七言律诗]
大阅归来日未西，柳丝摇曳草萋迷。
桑开蝉翼枝方绿，麦露虾须穗半齐。
池面新荷争出水，道傍飞燕竞衔泥。
风光撩我归心动，犹喜初无杜宇啼。

[七言绝句]
海水有时终见底，人生到死不知心。
秀才若会翻身句，管取白衣入翰林。

[七言绝句]
乱峰如展画屏看，老蔓纡根虺斗盘。
飞步寻真尽深处，乳花凝雪逼人寒。

[七言绝句]
浪连风影浸垂云，冷气吹林树色分。
正是山中春夏接，老身时看白鸥群。

[五言律诗]
洁白又方正，似君心坦平。
空随文价贵，未免刺毛生。
客被侵霜薄，山窗映雪明。
前春悬作榜，应见淡书名。

[五言律诗]
永嘉官满后，归处是仙居。
柳舞陶潜径，桃迎阮肇车。
名高唐寺塔，箧满晋人书。
看步青云上，题缄寄隠庐。

[七言绝句]
尔雅虫鱼已熟知，更将埤雅访农师。
投糟赤蟹真无价，荐餠黄鸡正及时。

[七言绝句]
老屋三门山径幽，中藏无限古今愁。
新诗吟罢春云合，塔里金仙笑点头。

[七言律诗]
毛羽斒斓白纻裁，马前擎出不惊猜。
轻抛一点入云去，喝杀三声掠地来。
绿玉觜攒鸡脑破，玄金爪擘兔心开。
都缘解搦生灵物，所以人人道俊哉。

[七言律诗]
何事团炉一笑哗，穷冬才许见琼花。
细论剪刻谁能解，欲鬭轻明岂易加。
且共落梅纷沼鉴，未须融玉挂簷牙。
知君素有阳春句，可但梁园著赋夸。

[七言律诗]
黄叶山头初带雪，绿波尊酒暂回春。
已闻璧月琼枝句，更看朝云暮雨人。
老丑红妆翻曲妙，喜逢佳客放怀新。
天明又出桃源去，仙境何时再问津。

[七言绝句]
道本无根却有根，根深枝叶遍乾坤。
不知根本深多少，往见头陀试问看。

[七言绝句]
理国无难似理兵，兵家法令贵遵行。
行刑不避君王宠，一笑随刀八阵成。

[五言绝句]
舍舟上招提，遥入松林间。
透脱俗尘网，是名第一关。

[七言绝句]
栖霞山中子规鸟，口边血出啼不了。
山僧后夜初出定，闻似不闻山月晓。

[七言绝句]
尘劳排遣廓而明，灵照心空合未萌。
妙尽源穷成本得，从来等佛与众生。

[五言律诗]
山腰古石楼，杳蔼石梯上。
低窥岩际树，对见龛中像。
簷中嵩云飞，槛逼伊湍响。
同游已零落，岁月成俯仰。

[七言律诗]
洛下谁家不买居，买居还得似君无。
风光一片非尘世，景物四时成画图。
后圃花奇同阆苑，前轩峰好类蓬壶。
人生能向此中老，亦是世间豪丈夫。

[七言律诗]
千载东篱有晋香，客床风雨梦浔阳。
白头湖海孤心在，青眼诗书旧味长。
哭兀已知懽此厦，温柔何必老为乡。
殷勤还祝南山寿，岁岁梅花岁岁觞。

[七言律诗]
暄风已惬绿阴凉，小簟初横六尺床。
如宇宙宽容膝地，与尘埃隔及肩墙。
鸟乌声乐樱桃熟，田舍人忙麦饭香。
留得壁间双不借，尚堪鉏水共移秧。

[七言绝句]
暮蝉萧瑟下斜阳，已似茅簷气味长。
团扇未须忧弃置，竹奴犹可助清凉。

[五言律诗]
片石立云端，群峰向下看。
夜坛星斗近，秋阁洞天寒。
泉滴疑传漏，人危怯倚阑。
降魔孤剑在，却并御书安。

[五言律诗]
寻幽碧落外，此境真洞天。
乳窦穿碧涧，葆树蒙塞烟。
迹与氛𡏖绝，身亡名利缠。
日暮嬾回首，迟拍洪崖肩。

[七言律诗]
侠气轩轩翰墨场，邅回世路鬓成霜。
出从车马行千里，归与琴书寄一方。
鸟啭入帘春欲破，炉香侵梦日初长。
扁舟会有山阳役，聊借狂夫挹酒浆。

[七言绝句]
不钓浮名不钓鱼，一纶钩线卷还舒。
九霄控鲤无人识，谁道纤鳞是脍余。

[七言绝句]
企咏公才绿涨醅，我方破器不成罍。
词源端并流三峡，薪火何能救一杯。

[七言绝句]
芙蕖元不植高原，插向红炉色更鲜。
拖取门前担粪汉，满堂金玉富熏天。

[五言绝句]
太平云外客，行采老山中。
莫叹秋霜早，君看世上枫。

[七言律诗]
烟水平湖千顷碧，楼台佳木四时青。
人瞻杳杳升天宅，客意峩峩望海亭。
已是威怀宽帝念，更加丰稔慰民灵。
退公莫厌音题密，去鲤来鸿不暂停。

[七言律诗]
死生最怕堕危机，乱世全身正自稀。
满地干戈殊不定，盖棺丘陇未为非。
鹿门不共庞公隠，凤褐谁缝杜老衣。
愁绝梧楸烟雨地，藁砧百岁拟同归。

[五言律诗]
脱屣尘埃外，结庐猿鸟旁。
松门深掩月，花坞静含阳。
欹枕泉春急，焚香昼景长。
我无林壑分，世路祇茫茫。

[七言律诗]
篮舆薄暮下禅扃，贪看松萝气象清。
未与老僧张榻坐，且携稚子绕廊行。
小堂烟重镫生晕，远壑风高水有声。
寂寞卧龙无处问，数声山鸟自飞鸣。

[七言绝句]
少小离家老大回，乡音难改鬓毛衰。
儿童相见不相识，笑问客从何处来。

[七言律诗]
重名清望徧华夷，恐是神仙不可知。
一举首登龙虎榜，十年身到凤凰池。
庙堂只是无言者，门馆长如未贵时。
除却洛京居守外，圣朝贤相复书谁。

[七言绝句]
太白峰前旧隐基，杉松寒翠滴无时。
经年抛却又归去，再聼岩猿祇自知。

[五言绝句]
家寄江东远，身对江西春。
空见相思树，不见相思人。

[七言律诗]
为嘉航海北徂南，双节勤劳帝命衔。
日下亟驰传诏使，江边遥讶过洋帆。
才谋锐若金曾砺，德操刚同玉更镵。
机务须贤应并用，诗人莫惜咏𪨷𪨷。

[七言绝句]
数声猿叫闽山月，千里思家欠羽翰。
疑怪五更衾枕冷，霜壶凛凛逼人寒。

[五言律诗]
姨母比苦胫，涉秋今若何。
音书君定密，离苦我何多。
凫舄思文瑞，灯窗想骥和。
何能俱款集，未厌数经过。

[七言律诗]
老怯江边瘴疠乡，城东时喜到公房。
历言五藏如经眼，欲去三彭自有方。
身厌远游安静默，术因多病更深长。
时时为我谈尊宿，曾入南公古道场。

[五言绝句]
水浸石根冷，风吹藤叶飞。
菰蒲秋影里，长趁钓船归。

[五言律诗]
摄职临兹邑，于今五十年。
吏胥都往矣，井邑尚依然。
指目身曾见，谈论口但传。
人情犹可喜，能不为留连。

[七言律诗]
端似中山梦得诗，海中仙果子生迟。
况当首夏清和后，更遇千秋启建时。
祝尔愿同彭祖寿，命名聊效小苏儿。
吾家种德已数世，庭户合生兰与芝。

[七言律诗]
红雨斑斑点嫩苔，朱轮轧轧碾轻埃。
园公不作橘中隠，康节肯从花外来。
鶑啭树林添道韵，鸥分江色献诗材。
篮舆便载春归去，谁管酴醿芍药开。

[七言绝句]
群儿墨汁翻老鸦，尔独落纸生龙蛇。
郎罢不须频掣笔，渠今自会画江沙。

[五言律诗]
九陌尽风尘，嚣嚣昼复昏。
古今人不断，南北路长存。
叶落上阳树，草衰金谷园。
乱鸦归未已，残日半前轩。

[七言绝句]
一枝才破便精神，直是猩猩血染成。
休逐东风贪结子，玉环早已妒倾城。

[七言绝句]
武宁县中蔡老子，能棋能酒又能诗。
胸中百万多罗藏，不向人间说是非。

[五言绝句]
长信宫中草，年年愁处生。
故侵珠履迹，不使玉阶行。

[五言律诗]
㕮咀初成药，咿哑半掩扉。
病知身健乐，闲觉宦游非。
小涧看猿饮，枯筇拥鹤归。
今朝更堪喜，书札得淮淝。

[七言绝句]
轻梳小髻号慵来，巧中君心不用媒。
可得红儿抛醉眼，汉皇恩泽一时回。

[七言绝句]
默坐磻溪素发垂，商周于此系兴衰。
机深正似忘机者，应被沙鸥静处窥。

[七言律诗]
旋插疎篱设矮扉，仅容老子自娱嬉。
国蜗角上何嫌小，巢鸟窠边不觉危。
石椁无陈鸡絮者，朱门有设雀罗时。
平泉花木奇樟桧，辛苦栽培竟属谁。

[五言律诗]
临民次公老，论事长舆通。
袖有投虚刃，时无斲鼻工。
风流前辈近，名实后人公。
不谓三日别，今成万事空。

[七言绝句]
山家元住石桥西，篱落周遭尽药畦。
剥啄柴门人未应，鹧鸪飞上野棠梨。

[七言绝句]
三岁都城寓远坊，今年一热古无双。
夜来何处山村雨，凉到蒲桥桥北窗。

[七言绝句]
袍著金花勒小骢，扬鞭几度月明中。
黄河界上空来往，直至如今未树功。

[七言绝句]
五百年前兴废事，至今人号旧州城。
草铺昔日笙歌地，云满当年剑戟营。

[七言律诗]
老夫晏坐临川寺，五见君为万里行。
病马不辞遭掣顿，云鹏那复计期程。
遥知此去常乖隔，莫惜书来访死生。
早与朝廷定巴蜀，故山迟暮欲归耕。

[五言绝句]
假合于形影，如同梦里身。
若言等级类，谁是较量人。

[七言律诗]
同年紫陌再寻春，力主斯盟頼尹京。
山外斜阳湖外雪，夜来阴霭晓来晴。
平波滟滟新添绿，冻木欣欣欲向荣。
此日此身清洁甚，软红何苦太忙生。

[五言律诗]
耿耿坐不寐，浩歌睇流云。
寒商动清夜，落木何纷纷。
幽闺纳华月，宴几停余薰。
聊复饮兰露，无因持寄君。

[七言律诗]
殗叶重葩两大门，只凭道义世昏姻。
养成气质槐为芷，发见仪容竹有筠。
自是子能为国士，何须女必嫁官人。
世衰俗薄昏成市，三复碑铭愤满巾。

[五言绝句]
商管微阴动，良辰午正端。
三光扶圣寿，亿载奉皇欢。

[七言绝句]
秋深时节在家乡，忆得黄花未著霜。
故国不堪回首望，绿樽辜负五重阳。

[七言律诗]
猗兰奕叶神明胄，四德宜家绰有余。
盛事可稽彤笔史，当年曾梦紫函书。
子登虎榜朝辉弁，夫握龙韬拱殿庐。
长乐宫中称万寿，犹思翟茀拥𫐌车。

[五言律诗]
南归来取别，穷巷坐青苔。
一盏薄醨酒，数枝零落梅。
潮生楚驿闭，星在越楼开。
明日望君处，前临风月台。

[七言律诗]
欲陈礼乐字三千，起趁东风万里船。
戎马不禁文未丧，石鱼间出瑞开先。
人知制梃摧坚甲，政比黄钟缓急弦。
愿借风云乘快便，一声雷爆九重天。

[七言律诗]
自笑当年跃冶金，老来文物见彬彬。
登名已喜多三邑，擢秀悬知敌万人。
晴日琴堂开宴好，春风琼苑拜恩新。
惟余卧病江湖客，坐看联翩对玉宸。

[七言绝句]
韩门今日有真传，兴起斯文四百年。
可惜飞龙卧荒枥，闲看翠翮落虚弦。

[七言律诗]
阿奴喜气照人黄，传得新诗细作行。
可爱悬知似杨柳，忘忧复不待槟榔。
魏收已获崔昂誉，摩诘仍推相国长。
曷不少留东合醉，剩收篇咏作归装。

[七言绝句]
寂寞遗风草玄客，载酒重来寻旧宅。
千年公议阒无人，往往更嘲池水白。

[七言律诗]
茅屋相看冷似冰，蒲团孤坐澹于僧。
数行老墨闲居赋，一炷寒灯耐久朋。
时异不供三太息，吾衰何啻百无能。
后山亦有梅花月，不复年时兴可乘。

[七言绝句]
海涌通幽一径深，怪来时作老龙吟。
阖闾觌面无回迹，休向空山断处寻。

[七言律诗]
同人永日自相将，深竹闲园偶辟疆。
已被秋风教忆鲙，更闻寒雨劝飞觞。
归心莫问三江水，旅服徒沾九日霜。
醉里欲寻骑马路，萧条几处有垂杨。

[七言绝句]
病香无力被风欺，多在青苔少在枝。
马上行人莫回首，断君肠是欲残时。

[五言律诗]
延陵称贵邑，季子有高踪。
古迹传多代，仙山管几峰。
微泉声小雨，异木色深冬。
去毕三年秩，新诗箧不容。

[五言律诗]
学者当穷理，工诗岂美名。
不能禆采访，徒自取讥评。
责己希韦孟，休官慕尚平。
如今成病鹤，垂首噤无声。

[七言绝句]
祖生晚节并刘琨，独免声消贾谧尘。
虎士淮淝初小捷，谢庭兰玉绝常伦。

[五言律诗]
龙虎帝王宅，凤凰僊子台。
六朝遗事冷，八月夜潮回。
陇雁秋仍到，江花晚自开。
凭高一樽酒，何代独无才。

[五言律诗]
朝登北山头，千里入平望。
本欲寄吾怀，胡为返惆怅。
晴云随白日，西去没青嶂。
素丝行满头，吾年安可壮。

[七言律诗]
青骨沈埋恨未休，寒烟深锁旧山愁。
悲风力扫欃枪日，勇气平吞泽国秋。
身殒一朝心报国，功褒千古首凝旒。
当年白羽云头扇，还许仍来得见不。

[五言律诗]
触目绝对待，万法无不在。
是汝心不知，非汝心不会。
不会无不会，不知无不知。
只个不会知，殊特也大奇。

[七言绝句]
金枝羽部彻清歌，瑶台肃穆笙磬罗。
谐音遍响合明意，万类昭融灵应多。

[七言绝句]
近山浅绿远深青，两样风姿一样清。
似怨朝阳卷云雾，被侬看著太分明。

[五言律诗]
高科终自致，志业信如神。
待得逢公道，由来合贵身。
秋归方觉好，旧梦始知真。
更想青山宅，谁为后主人。

[七言绝句]
不羡千金狐腋裘，只知饱暖度春秋。
如今万事皆逾分，此外何求更不休。

[七言律诗]
晓日东南欲照梁，藏鸦密柳暗横塘。
行庖束蜜停晨爨，别馆熏衣冷夜香。
陌上鲜风横去幰，阳滨翠潋泛行觞。
独嗟楚客流芳晚，淹卧愔愔带眼长。

[七言绝句]
纷纷声里满埃尘，一听除书耳目新。
清世未能忘薄禄，官曹犹得作闲人。

[五言律诗]
朔风吹桂水，朔雪夜纷纷。
暗度南楼月，寒深北渚云。
烛斜初近见，舟重竟无闻。
不识山阴道，听鸡更忆君。

[五言绝句]
香炉最高顶，中有高人住。
日暮下山来，月明上山去。

[五言绝句]
开窗种修竹，凿石搆方池。
良夜月来此，劳生几个知。

[七言绝句]
冀地群中不可留，如龙走地绝无俦。
何劳伯乐一相顾，抹过西风数百州。

[七言律诗]
节过中和日有三，台星一点下江南。
因仍睿算疏恩宠，多少春风在笑谈。
颂祝椒花随以栢，恩袍欺草绿于蓝。
儿孙更祝无穷寿，齐指庄椿愿与参。

[七言绝句]
春来春去几经过，不似今年恨最多。
寂寂海棠枝上月，照人清夜欲如何。

[五言律诗]
同僚同里闬，臭味最相投。
有暇多征逐，无诗不唱酬。
方欣衣尚䌹，不料玉为楼。
欲赋招魂些，秋云凝古愁。

[七言律诗]
八月九月芦花飞，南溪老人垂钓归。
秋山入帘翠滴滴，野艇倚槛云依依。
却把鱼竿寻小径，闲梳鹤发对斜晖。
翻嫌四皓曾多事，出为储王定是非。

[七言绝句]
清才漫仕橐长空，末后翻身尚客中。
便死托生都是妄，直疑君去作秋风。

[五言律诗]
后房寒竹连，白昼坐冥然。
片衲何山至，空堂几夜禅。
叶侵经上字，冰结砚中泉。
雪夕谁同话，悬灯古像前。

[七言律诗]
汴流长恐日夜落，夜行愁杀刺船郎。
橹声惊破老龙睡，船底触翻明月光。
大儿灯下寻难字，小女窗间学翦裳。
自笑病夫无所事，一尊身世两相忘。

[七言绝句]
冷色初澄一带烟，幽声遥泻十丝弦。
长来枕上牵情思，不使愁人半夜眠。

[七言绝句]
水晶宫殿玉花零，点缀宫槐卧素屏。
特敕下帘延墨客，不因风雪废谈经。

[七言绝句]
墙角年来弃短檠，捐书默坐眼方明。
知君欲嗣江西派，净几明窗付后生。

[七言律诗]
舍南舍北水漫漫，乍霁仍阴暖复寒。
石补色天原有漏，泥污后土不曾干。
龙蛇起陆生光怪，鸾凤翀霄怯羽翰。
聊复盘餐饷桑户，可能藜杖过苏端。

[七言绝句]
百步清香透玉肌，满堂和气自心知。
褰帷跛客相迎处，射雉春风得意时。

[五言律诗]
颜冉商参甲，鸾凰密勿才。
帘垂仙鸟下，吟次圣人来。
宝辇千官捧，宫花九色开。
何时重一见，为我话蓬莱。

[五言绝句]
传书报刘尹，何事忆陶家。
若为篱边菊，山中有此花。

[七言律诗]
香红眩眼缬蕤英，竹杖扶吟纵步行。
桑眼蟆含青蕾小，麦须虾磔翠芒轻。
黄花菜圃午风软，绿水秧畦春野平。
芳树几声鸠雨过，苍苍柳色弄烟晴。

[五言绝句]
昨夜发新雷，毒蛇离窟穴。
居常口不开，蹋著迸鲜血。

[七言律诗]
临际全机格调高，棒头有眼辨秋毫。
扫除狐兔家风峻，变化鱼龙雷火烧。
活人剑，杀人刀，倚天照雪利吹毛。
一等令行滋味别，十分痛处是谁遭。

[七言律诗]
菩提无树镜非台，虚浄光明不受埃。
照处易分雪里粉，转时难辨墨中煤。
鸟归无影树头宿，华在不萌枝上开。
际会风云底时节，寒梭出蛰一声雷。

[五言绝句]
丹成鸡犬去，鼎在陵谷迁。
惟有千年鹤，时来浴水边。

[七言绝句]
城中担上买莲房，未抵西湖泛野航。
旋折荷花剥莲子，露为风味月为香。

[五言律诗]
船过淮南岸，心如已到家。
何常异风景，正尔辨戎华。
病体辞深辙，征衣脱旧沙。
江南即仙国，何必上星槎。

[七言绝句]
卧闻征雁作回音，遥想吾庐玉满林。
乘兴扁舟定归去，草堂深处伴猿吟。

[七言绝句]
尾闾白炁贯丹田，一颗真珠软似绵。
满地冷光生玉笋，两池秋水漾红莲。

[七言绝句]
溪落洲荒水半篙，枯杨两岸冷萧骚。
田家预办来年事，加得陂头一丈高。

[七言绝句]
湫间云冷不成眠，听得樵歌一曲全。
切莫喧传江上路，此声不入钓鱼船。

[七言绝句]
身逐孤舟似断云，故人追送尚殷勤。
秋城夜泊西风岸，落叶悲虫独自闻。

[七言律诗]
午枕风轻睡足时，起来闲掩竹间扉。
登山剧欲君联臂，出户那堪客挽衣。
失脚半生沈世网，掀髯一笑见天机。
青山好去应须去，蘧瑗于今已觉非。

[七言律诗]
大江胜绝此无俦，不省荒寒醉酒楼。
秉烛尚嫌杯数窄，换舟便觉橹声柔。
山连青意为仙塜，池接黄名是逆流。
僵卧莫知身纪堕，岸南灯火属宣州。

[七言绝句]
满库琼芳鬭色鲜，就中一朵最堪怜。
恁伊万种风流态，惟有禅心似铁坚。

[七言绝句]
中金蚕毒好埋冤，家丑难将岁月论。
冷地思量吃亏处，咬牙不觉把龈吞。

[五言律诗]
自念数年间，两手中藏钩。
于心且无恨，他日为我羞。
古老传童歌，连淫亦兵象。
夜梦戈甲鸣，苦不愿年长。

[五言绝句]
唐皇溺太真，爱心苦未足。
因人忆海棠，何如悟秉烛。

[七言律诗]
朱弹星丸粲日光，绿琼枝散小香囊。
龙绡壳绽红纹粟，鱼目珠涵白膜浆。
梅熟已过南岭雨，橘酸空待洞庭霜。
蛮山蹋晓和烟摘，拜捧金盘奉越王。

[五言律诗]
山远洞难穷，相传旧隠龙。
蟠泥知几载，穿石见遗踪。
灵骨岩中换，阴云日下从。
乡人祈旱岁，歌舞尚虔恭。

[七言律诗]
千里诗来字字香，品题著意到孤芳。
以千林表丈人行，洗万古凡儿女妆。
自是精神凌雪月，不妨风骨饱冰霜。
撚髭聊以酬清思，病笔欹斜媿小王。

[七言绝句]
草枯蓬断正纷纷，翠干排簷不改阴。
自是孤根难挫抑，骄霜傲雪本无心。

[七言律诗]
健笔高科早绝伦，后来无不揖芳尘。
遍看今日乘轩客，多是昔年呈卷人。
胄子执经瞻讲坐，郎官共食接华茵。
烦君远寄相思曲，慰问天南一逐臣。

[七言绝句]
且喜屋无穿隙雪，未愁漏尽满靴霜。
纸帏布被从牢落，頼有希牙齿颊香。

[七言绝句]
鴈峰削玉锁层阴，仿佛梅阳瘴面春。
回首揭天挝毒皷，声怨何止十三人。

[七言律诗]
乔木森森说邓林，自从拱把至于今。
虽然本质生成美，全是乃翁培植深。
勿使杯棬戕所有，或容斤斧得而寻。
非材自愧沟中断，也有庭槐满地阴。

[七言律诗]
田家春作日日近，丹杏破颣场圃头。
南岭禽过北岭叫，高田水入低田流。
桑牙将绽雾露裛，蚕子未浴箱篚收。
今我还朝固不远，紫宸已梦瞻珠旒。

[七言律诗]
衮绣三朝乐盛时，湖山廊庙两栖迟。
一声鼙鼓乾坤沸，万里烟尘草木悲。
隔叶黄鹂空𪾢睆，定巢紫燕尚差池。
春风不管人间事，犹绕雕阑飏绿漪。

[七言绝句]
碧烟秋寺泛湖来，水打城根古堞摧。
尽日伤心人不见，石榴花满旧琴台。

[七言律诗]
曷不放言追𫛳赋，岂无幽思续离骚。
去年比屋余三釜，昨夜沿江长一篙。
白发岂曾缘吏役，青衫那更有儿曹。
鱼轩肯为公来否，相约春光访蟹螯。

[七言律诗]
邓侯清骨如冰瘦，少日文章苦用心。
赋罢吹嘘因狗监，诗成传诵到鸡林。
阳春白雪无凡曲，流水高山有至音。
更唱自存三益友，老来衰病废长吟。

[五言律诗]
未得安州信，空添楚水秋。
雁寒飞不到，江远望难休。
去国双红旆，携家两白头。
可能无一字，分慰老人愁。

[五言律诗]
不求丹鳯食，不学景龙吟。
自有慈仁意，相依岁月深。
潜符君子道，可愧世人心。
徒尔秋郊外，青青数亩阴。

[七言绝句]
仰视飞鸢始欲愁，要之乐死胜怀忧。
功名慷慨吾无志，所愿平生马少游。

[五言律诗]
先朝盛文物，最盛元祐中。
我生百年后，深思附冥鸿。
人欲天不违，今复识此翁。
何以知其然，风味如长公。

[五言律诗]
悲猨何处发？郢路第三声。
远客知秋暮，空山益夜清。
啾啾深众木，嗷嗷入孤城。
坐觉盈心耳，翛然适楚情。

[七言绝句]
老胡无圣亦无言，蓦指虚空唤作禅。
掌血条痕无着处，教谁白地患青颠。

[七言律诗]
吏议推穷旧话言，畏途迢递冒风澜。
两词罢对文移绝，一室常眠枕席寒。
鬰鬰久居人共叹，皇皇求义我知难。
谁将羑里匡陈事，便作闲堂紫极看。

[七言律诗]
涨云吹雨转轻雷，香草沿阶芍药开。
正好青春乃奔走，只宜白日且徘徊。
离怀未说人千里，抚事浑如水一杯。
酒到多时诗定少，渭城绝唱复谁哉。

[七言律诗]
工徒滞雨望朝华，好倩泥蛮指日车。
末利怯寒先近火，瑞香蒙润免浇茶。
莫嫌云暗青油幕，尚恐天开端木花。
待得严霜变阴翳，便须酌酒赏金霞。

[七言绝句]
人物渺然吁可叹，凭谁指出植鳍翁。
勤伊急向傅岩看，当在君王梦寐中。

[七言律诗]
雨后鸣湍走碧溪，水声秋意恰相宜。
窥蝉螳臂方衷甲，啄蚓鸡群竞济师。
初月挂簷窗未觉，新凉入牖簟先知。
西风早已催征棹，管领莼鲈入梦思。

[五言律诗]
底事虚聪里，长闻风雨声。
史尝云蚁鬭，医却比蝉鸣。
老纵聋何惜，愁因聒易生。
道书疑太诞，如磬是丹成。

[七言绝句]
木落天清远岭多，水平烟尽镜新磨。
周公谢傅皆尘土，病鹤闲来借一柯。

[七言律诗]
雨断风回忽报晴，山颠初日挂铜钲。
云烟藏迹千峰翠，草木增华两眼明。
桑野枝空蚕杼歇，溪泉溜急水车鸣。
鸟啼花笑浑如喜，此去山斋只一程。

[七言律诗]
灵药从来隠圣机，何人得达到玄微。
真空入有皆知实，运化功能到者稀。
汞里金牙堪可重，炉中白雪共含辉。
勿令阴气侵阳位，走作丹砂赫弈飞。

[七言绝句]
根柢虽然傍浊河，无妨终日近笙歌。
毵毵金带谁堪比，还共黄莺不较多。

[七言律诗]
几年共学久相于，中道如遗忽弃予。
韫匵而藏机不密，窃钩虽小法当诛。
匹夫有罪因怀璧，象罔无心偶得珠。
戒饬家僮严护守，即今鼠子巧穿窬。

[七言绝句]
总欠韦郎一夜霜，诸方拈出半青黄。
碧云更不上盘饤，举似诸方笑一场。

[七言绝句]
金粟安排雨后黄，定知花亦爱新凉。
夜深月透玲珑影，花自光明月自香。

[七言绝句]
一庵依旧翠微中，身在蓬莱第几宫。
羽卫夜归人不识，满山松桧响清风。

[七言律诗]
遶亭春水縠纹生，拍岸风微镜面平。
日破浪花摇柱础，影浮山翠落簷楹。
鱼跳莲叶东西动，月涌金盆表里明。
夜久光凝收绿净，冷涵星汉逼人清。

[七言律诗]
古人名教自诗书，浅俗颓风好力扶。
口诵圣贤皆进士，身为仁义妈真儒。
任从客笑原思病，莫管时讥孟子迂。
通要设施穷要乐，不须随世问荣枯。

[七言绝句]
金风萧瑟动疏帘，细雨霏微拂画簷。
篱菊半开家酿熟，自慙生理胜陶潜。

[七言绝句]
古寺荒凉近水涯，钟声朝暮落渔家。
昔年踪迹曾经此，依旧残阳伴晚霞。

[五言绝句]
旦日思双屦，明时愿早谐。
丹青传四渎，难写是秋怀。

[七言律诗]
忆昔琴堂宴士时，至今人诵壮行诗。
政缘勇气填然跃，遂窃科名副所期。
乡橐摛词光吐凤，邦侯瑑美稳蟠螭。
乞留片石棠阴下，要写春风德政碑。

[五言律诗]
缓步出居处，过原边雁行。
夕阳投草木，远水迎苍茫。
野寺同蟾宿，云溪㔉药尝。
萧条霜景暮，极目尽堪伤。

[五言律诗]
新晴登㟝嵝，欣此冻初解。
春风入条肄，枯枿依然在。
有美北山薇，良苗正堪采。
我欲携短筐，悠悠隔沧海。

[七言律诗]
青门路接凤凰台，素浐宸游龙骑来。
涧草自迎香辇合，岩花应待御筵开。
文移北斗成天象，酒递南山作寿杯。
此日侍臣将石去，共欢明主赐金回。

[五言律诗]
斜廊连绮阁，初月照宵帏。
塞冷鸿飞疾，园秋蝉噪迟。
露结林疎叶，寒轻菊吐滋。
愁心逢此节，长叹独含悲。

[五言绝句]
若为从官好，不异在家贫。
忍以恶消息，而令戚我亲。

[七言律诗]
扶植纲常抗直声，白头不惮岭南行。
书云惟孝友兄弟，臣罪当诛王圣明。
削籍投荒从宝庆，陟阶录后頼端平。
朝家赐谥今方举，凛凛孤忠死亦生。

[五言律诗]
爱酒阮宣杖，倦行陶令舆。
闲投本无意，垂老亦何居。
万事付杯水，一贫唯饭蔬。
秋怀苦相望，幽寺挟残书。

[七言绝句]
城中守将方投死，阵面将军已卖降。
版筑纷纷成底事，那知靠后是长江。

[七言律诗]
纵得步兵无绿蚁，不缘句漏有丹砂。
殷勤为报同袍友，我亦无心似海槎。
春服照尘连草色，夜船闻雨滴芦花。
梅仙自是青云客，莫羡相如却到家。

[五言律诗]
八窗唯一色，穉子诧天花。
不稔已多岁，无寒能几家。
山川增古老，宇宙顿奢华。
冻坐无他事，呼松自煮茶。

[七言律诗]
几年野水倚扁舟，风雪尘埃暗绮裘。
齐鲁青山恒北望，江湖白鸟共东流。
杜陵骑马寻征路，李白题诗遍酒楼。
文学卑官何足说，直须揽辔觅封侯。

[五言律诗]
秋尽暑犹剧，今朝凉意新。
轻阴能障日，小雨不生尘。
度壑时投策，看云一岸巾。
邻僧问何往，茗果愧情亲。

[七言绝句]
黯黯危肠独九回，故园谁对此时开。
撚来聊把倚孤枕，更拟慇懃入梦来。

[七言绝句]
湖光门外草连空，万壑千崖紫翠丛。
纵未便能营隠墅，也须先画作屏风。

[七言绝句]
三句都将一串穿，等闲挂向御楼前。
几多行客眼定动，东海鲤鱼飞上天。

[七言绝句]
一水濡须百里间，举头遥见水西山。
微波不动又终日，安得扁舟送我还。

[七言绝句]
近来能辟千年谷，归去非思一筯鲈。
聊示维摩隠几相，要教狮子致文殊。

[七言律诗]
一夜高楼万景奇，碧天无际水无涯。
只留皎月当层汉，并送浮云出四维。
雾静不容玄豹隐，冰生惟恐夏虫疑。
坐来离思忧将晓，争得嫦娥仔细知。

[七言律诗]
山庄寂寞信惊猿，鹓鹭行疎亦断魂。
持节过家天借便，引嫌得请帝疏恩。
湘云开处峰峰好，谏纸藏来字字温。
只恐夜深思贾傅，长沙宁久驻轺轩。

[五言律诗]
新雨丰今岁，初晴屏积阴。
猛收千疋练，微露一棱金。
天熨粉青嫩，山描愁黛深。
谁言残剩暑，卓午不相寻。

[七言绝句]
大都春色三分耳，能得眉头几度开。
见说东家酒初熟，不论今雨也须来。

[五言律诗]
天山一丈雪，杂雨夜霏霏。
湿马胡歌乱，经烽汉火微。
丁零苏武别，疎勒范羌归。
若看关头下，长榆叶定稀。

[七言绝句]
登楼触目皆诗料，难写风烟尽笔端。
不但绿阴晴后好，亦便山色雨中看。

[七言律诗]
忙处须闲淡处浓，世情疎后道情通。
了然得旨青冥外，兀尔虚心罔象中。
泉细石根飞不尽，云蒙山脚出无穷。
樵夫钓客虽闲散，未必真栖与我同。

[七言绝句]
暑雨朝来已厌多，蛙鸣犹更幸滂沱。
虽然快尔狂跳志，争奈良田有害何。

[七言律诗]
睡起墙阴下药阑，瓦松花白闭柴关。
断年不出僧嫌癖，逐日无机鹤伴闲。
尘土莫寻行止处，烟波长在梦魂间。
终撑舴艋称渔叟，赊买湖心一崦山。

[五言律诗]
思君夜渐阑，载酒一相看。
野馆含烟冷，山衣犯雪寒。
停车聊捧袂，倒屣共临盘。
今夕山阴赏，谁知逢道安。

[五言律诗]
戛戛复差差，一丛千万枝。
格如僧住处，栽得吏闲时。
笋自厅中出，根从府外移。
从军无宿例，空想夜风吹。

[七言绝句]
晓吹翩翩动翠旗，炉烟千疉瑞云飞。
何人奏对偏移刻，御史天香隔绣衣。

[五言律诗]
蓬蒻鸣春雨，帆蒲挂暮烟。
买鱼寻近市，觅火就邻船。
愁卧醒还醉，滩行却复前。
长年殊可念，力尽逆风牵。

[七言律诗]
兵前万事举头非，风太无情宰木悲。
马鬣未随陵谷变，龙髯还长子孙枝。
会看高表鹤归日，毋忘新栽鹿触时。
雨露百年思不极，深心更有岁寒知。

[七言绝句]
道懃三昧起膏肓，甘露醍醐散满堂。
况有星郎碧云句，坐令西域识清凉。

[七言绝句]
鳌山彩缔耸仙峰，万盏华灯宝箓宫。
金字大书双凤阙，宣和众乐与民同。

[七言绝句]
年华偃蹇留不住，鬓雪纵横耘更多。
乐天不生梦得死，恨无人续竹枝歌。

[七言律诗]
春风著意向春宵，巧作冰澌细细飘。
正好千门竞灯火，故添万瓦灿琼瑶。
谁怜梅蕊犹含玉，大遣杨花为夺标。
一段风光付诗手，物华正恐为君撩。

[七言律诗]
西玉南金价则同，帝城相对落花风。
人如天上珠星聚，谈到尊中竹叶空。
白纻乌纱青宝玦，紫鸾黄鹄碧梧桐。
千龄此遇还孤往，恨杀灯前欠老翁。

[五言绝句]
桃源渺何所，不知有冬夏。
堪笑市朝儿，炎凉争代谢。

[五言绝句]
君为乡校长，我政旅人居。
借屋元相近，相过莫放疎。

[七言律诗]
翠合峰峦万叶稠，云擎佛屋出岩幽。
秋光不到庭阴树，晓日先明竹外楼。
户牖髙低分世界，川原远近失汀洲。
阳休示我真消息，更在灵山最上头。

[五言律诗]
之子有雄文，风标秀不群。
低飞从墨绶，逸志在青云。
柳色临流动，春光到县分。
贤人多静理，未爽醉醺醺。

[五言律诗]
独坐思千里，春庭晓景长。
莺喧翡翠幕，柳覆郁金堂。
舞蝶萦愁绪，繁花对靓妆。
深情托瑶瑟，弦断不成章。

[七言绝句]
莫怯诸滩水怒号，下滩不似上滩劳。
长年三老无多巧，稳送惊湍只一篙。

[七言绝句]
东风未解北风愠，腊雪半消春雪深。
欲向僧房觅清昼，细听山暝孤猿吟。

[七言绝句]
冰壶冷浸玉芙蕖，三伏炎蒸一点无。
净洗砚池潴墨沈，乘凉要答故人书。

[七言律诗]
春迟地冷日萧骚，野旷林疏风怒号。
畚锸一声趋蚁垤，旗幡四面落鸿毛。
黄埃成穗坐还积，绿鬓欲丝歌漫劳。
暂闭柴荆如避寇，江湖归思入渔舠。

[五言律诗]
万里桥南宅，百花潭北庄。
层轩皆面水，老树饱经霜。
雪岭界天白，锦城曛日黄。
惜哉形胜地，回首一茫茫。

[五言绝句]
作者亦何患，思深义亦深。
忘言更忘象，默会古人心。

[五言律诗]
城上调秋角，烟间发暝钟。
风枝摇宿鸟，霜草覆寒蛬。
久负观书乐，端愁束带恭。
暂因群吏散，还得遂幽慵。

[七言绝句]
云本无心师亦闲，闲身聊卧白云间。
白云不灭身长在，时往香台请供还。

[七言绝句]
烟草凄迷露未晞，一筇伴我立晴晖。
丹枫虽老犹多态，散作漫山野蝶飞。

[七言绝句]
汉江江水水连天，被谪宜阳路几千。
为问野人山鸟语，问予归櫂是何年。

[七言绝句]
去棹来帆一聚尘，个中那复有诗情。
晚来应是卢仝过，留得茶烟一抹横。

[七言绝句]
百里郊原极目平，未寒林叶尚余青。
前村一穗浓烟起，知是逡巡到肃宁。

[五言律诗]
二水城南路，谁人处士家。
不为轩冕累，尽洗市廛华。
庭立竹千个，墙留梅数花。
吾庐归未得，对此重咨嗟。

[五言律诗]
夙负敢言气，输忠不爱身。
刘蕡仍遇主，绮季更忧民。
治行真循吏，风棱古争臣。
荐绅千载恨，不得究经纶。

[七言绝句]
亲戚疏疏已晓星，杯中滴滴是真情。
近来此酒谁家有，除却旗亭无笑声。

[七言绝句]
翟公冷落客散去，萧尹谴死人所怜。
输与桐君山下叟，一生散发醉江天。

[七言绝句]
一朵花开千叶红，开时又不藉春风。
若教移在香闺畔，定与佳人艳态同。

[七言律诗]
垢衣忘澣虱游须，岂有村情似长瑜。
作圣德诗无乃怪，进文鉴序近于谀。
热中人有谗余者，殿后天将寿我乎。
晚觉陶翁嗔子懒，不如坡老愿儿愚。

[七言绝句]
将谓长淮已荡平，岂知什堑又颠坑。
从今莫近他城子，怕有南人夜斫营。

[七言绝句]
桃花远近火成堆，谁遣黄昏动地来。
与使便成零落去，何如前日未吹开。

[五言绝句]
春来半月度，俗忌一时闲。
不酌他乡酒，惟堪对楚山。

[七言律诗]
来吊英雄骨尚香，一抔黄土当封疆。
自从驻跸来吴会，谁更提兵入洛阳。
殡阁有灯秋树暗，隧碑无字雨苔荒。
寒鸦不识当时事，犹恋栖霞噪晓霜。

[五言律诗]
蓬阁多余暇，扪心或暗思。
学应无足日，发自有衰时。
庶事曾经目，浮荣病切肌。
何当卧云岭，方寸贮希夷。

[七言绝句]
早岁膺图帝业光，晚年何事政多荒。
算来不用平吴好，毕竟吴平速晋亡。

[七言律诗]
淮南稍觉故人稀，几度拏舟愿辄违。
王粲去乡应有恨，邴原避地岂无依。
稻迷绛国鸿初下，酒满江城蟹正肥。
想见临风重回首，芝山日日白云飞。

[五言绝句]
残暑无多日，幽居近小江。
酒醒中夜起，松月入山窗。

[七言绝句]
落日平田何处村，竹墙缭绕是高门。
莫言鸡黍未相识，一听悲歌自断魂。

[七言律诗]
上谓无官可报卿，延登左棘倍恩荣。
勋存社稷身俱泰，志在生灵物转轻。
平蜀以前谁磊落，渡江而后独光明。
蚤令不作湘潭梦，料得中原已扫清。

[七言绝句]
到处逢人求至药，几回染了又成丝。
素丝易染髭难染，墨翟当时合泣髭。

[七言律诗]
忆曾看竹过焦山，重记同舟骇浪间。
邂逅真成肺肝热，别离空益鬓毛斑。
刍青饭白吾能设，车殆马烦君莫还。
此去江淮两萧瑟，为言无遣尺书悭。

[七言律诗]
云母空牕晓烟薄，香昏龙气凝晖阁。
霏霏雾雨杏花天，帘外春威著罗幕。
曲阑伏槛金麒麟，沙苑芳郊连翠茵。
廐马何能啮芳草，路人不敢随流尘。

[七言律诗]
非晋非唐落魄袍，人生行乐不知他。
可曾痴说飞霞佩，那肯吟思叠雪罗。
带眼减多癯已甚，布毛吹尽意如何。
溪邻更有笭箵伴，时整蓑衣共缉莎。

[七言绝句]
尽日观鱼坐水边，悠然独酌望青山。
罇前解下渊明帢，起就东奚濯腻颜。

[七言绝句]
画琳琅兮黄金绳，帝监观兮燕清宁。
闻不闻兮皦无际，毛发竦兮心为冰。

[七言律诗]
十里涟漪陆瑁湖，一亭幽绝重先居。
云根数朵排青闼，泉沫双流溅绿裾。
竹锁断桥飞雁鹜，荷侵凉槛荫龟鱼。
洛园还许人同乐，时向林间望小车。

[五言律诗]
剑埋丰城狱，气与牛斗平。
皇明烛九幽，湔祓用神兵。
谁言黄沙碛，矢尽鼓不鸣。
至今门下士，落涕为荆卿。

[七言绝句]
萧然僧榻碧云端，细读君诗夜未阑。
门外苍松霜雪里，比君佳处让高寒。

[五言律诗]
年深宫院在，旧客自相逢。
闭户临寒竹，无人有夜钟。
降龙今已去，巢鹤竟何从。
坐见繁星晓，凄凉识旧峰。

[五言律诗]
汭口成孤泊，章岩说旧游。
征商毋见挽，日暮自应休。
烟暝栖鸦树，沙昏宿鹭洲。
浮生真泛泛，吾道莽悠悠。

[五言律诗]
畴昔西游雍，相逢各壮年。
坐从歌扇密，欢任酒杯传。
乐事空尘土，清名自简编。
耆英满朝路，回首一潸然。

[五言律诗]
夫子江湖客，毫端托渺茫。
攒峰埋暮雨，古树困天霜。
偪侧余僧舍，溟蒙失雁行。
生死随化尽，此意独难忘。

[七言律诗]
存亡去住一壶中，兄事安期弟葛洪。
甲子已过千岁鹤，仪容方称十年童。
心灵暗合行人数，药力潜均造化功。
终待此身无系累，武陵山下等黄公。

[七言律诗]
江上车声落日催，纷纷扰扰起红埃。
更无人望青山立，空有帆冲夜色来。
沙鸟似云钟外去，汀花如火雨中开。
可怜潇洒鸱夷子，散发扁舟去不回。

[七言律诗]
久占烟波弄钓舟，业风吹作凤城游。
不知苑外芙蕖老，但见墙阴苜蓿秋。
黄把裹书俄复至，朱颜辞镜不容留。
晚窗又听萧萧雨，一点昏灯相对愁。

[七言律诗]
防意由来似守城，涧潢洁祀及良辰。
命名犹念记闾史，学道粗知存谷神。
欲诵蓼莪心楚怆，愧投木李句清新。
何当共觅长生诀，去逐商颜四老人。

[五言律诗]
万物纷然在，浑沦声不流。
昔人弦上取，今我意中求。
水激崖边石，风高岛上秋。
相看得真乐，天地共优游。

[五言律诗]
侧席忧宗周，负疴头岑岑。
又传衢梁盗，弄兵保山林。
渴闻平虏诏，蛰户跋雷音。
欲舞恨袖短，诸君独何心。

[七言律诗]
巫山小女隔云别，松花春风山上发。
绿盖独穿香迳归，白马花竿前孑孑。
蜀江风澹水如罗，堕兰谁泛相经过。
南山桂树为君死，云衫残污红脂花。

[七言绝句]
九华晴云今日阴，清溪涨水夜来深。
苍梧哀泛湘妃瑟，白藕秀出姮娥簪。

[七言绝句]
乡闾贵老宁牵彊，德齿俱尊合便安。
况是耆英会中客，须同八十主人看。

[七言绝句]
三春采采为蚕供，衣被生灵独有功。
野外谩多闲草木，可惭无计谢东风。

[七言律诗]
辕门怒发彘肩巵，计相当年笑解衣。
谁识英雄千古意，肯论性命一丝危。
伏波卧看飞鸢堕，杜曲生怜独鹤归。
自愧此身成濩落，空搔种种欲何为。

[七言绝句]
隔水何人歌竹枝，动人情思极幽微。
夜深转入单于调，月朗风高听者稀。

[七言绝句]
广寒只欠栽梅树，寄傲何须傍桂林。
君尚有庵我无有，不遮明月半边阴。

[七言律诗]
槛前卷箔见晴峰，夏口武昌西复东。
三国六朝襟带地，孤城四水鼓鼙中。
女墙夜送淮山月，老树秋生梦泽风。
君作此堂心万里，应怜世上少英雄。

[七言绝句]
红罗窗里绣偏慵，亸袖闲隈碧玉笼。
兰殿春晴鹦鹉睡，结条钗飐落花风。

[七言律诗]
万里无人独自行，得君逆旅尉东征。
联同骑马相先后，共作诗词迭唱赓。
仆向洞庭和雪渡，船从湖口带冰撑。
明年袍绿荆州去，遇有西人好寄声。

[七言绝句]
旅居泽国小园林，千里相望岁暮心。
想见竟陵残雪里，新梅点雪橘垂金。

[五言律诗]
故交日零落，心赏寄何人。
幸与冯唐遇，心同迹复亲。
语言未终夕，离别又伤春。
结念湓城下，闻猨诗兴新。

[七言绝句]
秋暄团扇尚堪携，病脚朝来健似飞。
偶到溪头晴唤出，未穷山顶雨催归。

[七言绝句]
膏粱余习言无味，藜苋枯肠语转工。
染鼎不应孤指动，来诗却得愈头风。

[五言律诗]
少策经营饱，多方处置闲。
樵谈消一日，野坐看千山。
白鹭远飞去，微云时复还。
展开新乐地，攻破旧愁关。

[七言绝句]
巫峡苍苍烟雨时，清猿啼在最高枝。
个里愁人肠自断，由来不是此声悲。

[五言律诗]
憩老千山里，投闲五载余。
直令艰日籴，何用恋乡居。
白傅欲卖宅，虞卿空著书。
秋园菊篱好，荒草欠人锄。

[七言律诗]
莫将时态破天真，祗合高歌醉过春。
易落好花三个月，难留浮世百年身。
无金润屋浑闲事，有酒扶头是了人。
恩地未酬闲未得，一回醒话一沾巾。

[七言绝句]
当日孤贞不可穷，邦人千载仰其功。
而今汉上多游女，谁继巍巍烈女风。

[七言绝句]
平时三辅盛他邦，白面青山意气郎。
落魄朋游那复问，更将苦语话离膓。

[七言律诗]
晴云卷尽雨云飞，多谢元工已转机。
恳切敷陈绿封事，殷勤持送紫霞衣。
十连如佛仁均施，一念于民福可祈。
秧马既闲青遍野，摇摇争弄晚风微。

[五言绝句]
假守昭平郡，当门桂水清。
海遥稀蚌迹，峡近足滩声。

[七言律诗]
茶歌才了又田歌，节物真成一鸟过。
苍竹招风凉意足，碧梧留雨夜声多。
瓜缘茅屋抽长蔓，藕过蔬畦出矮荷。
最喜白鸥相狎久，对人自在浴清波。

[七言绝句]
槛前君子旧虚心，雪后相看意更深。
晴日暖风催鸟语，翠梢高处啭柔音。

[五言绝句]
今年六十五，四大将离主。
其道自玄玄，个中无佛祖。

[七言律诗]
遗山诸老号儒宗，窃与余怀正不同。
了得高吟犹小技，穷知实理是全功。
生民皆本诗书出，宇宙元包性分中。
来此无人同我意，拳拳望子革颓风。

[七言绝句]
一曲清歌一束绫，美人犹自意嫌轻。
不知织女萤窗下，几度抛梭织得成。

[五言律诗]
太学穿杨巧，青春斫桂荣。
心灯传老宿，文印授诸生。
德履华嵩重，襟期玉雪清。
君王他日问，张姓复其名。

[五言律诗]
来人云虎出，留此到昏钟。
寺小于诸刹，山高似众峰。
未寒先得雪，已夏尚如冬。
老子曾游浙，微微有辨锋。

[七言律诗]
清重无过知内制，从前礼绝外庭人。
看花在处多随驾，召宴无时不及身。
马自赐来骑觉稳，诗缘见彻语长新。
应怜独向名场苦，曾十余年浪过春。

[七言律诗]
名遂功成累复轻，鲈鱼因起旧乡情。
履声初下金华省，帆影看离石首城。
化剑津头寻故老，同亭会上问仙卿。
冥鸿高举真难事，相送何须泪满缨。

[七言律诗]
双玉斗，百琼壶，佳人欢饮笑喧呼。
麒麟欲画时难偶，鸥鹭何猜兴不孤。
歌婉转，醉模糊，高烧银烛卧流苏。
只销几觉懵腾睡，身外功名任有无。

[七言律诗]
蛟螭旗尾拥楼头，偃仰胡床护一州。
水阔三江成汇泽，风高六月有清秋。
长吟不减白苹句，坐啸能分黄屋忧。
凭槛可穷千里目，角声呜轧楚帆收。

[七言律诗]
新春穷巷几伤嗟，联璧俄来照蔀家。
意厚旋倾新酿酒，眼明初见未开花。
百寻自是松难老，什袭终慙玉有瑕。
便觉赋成无用处，漫劳憔悴叹长沙。

[五言律诗]
君看袁居士，苍然松柏姿。
生涯一樽酒，事业五言诗。
去跨月边鹤，空余床下龟。
江村相送处，尚忆杖过眉。

[七言律诗]
三年未省闻鸿呌，九月何曾见草枯。
寒暑气均思白社，星辰位正忆皇都。
苏卿持节终还汉，葛相行师自渡泸。
乡味朔山林果别，北归期挂海帆孤。

[五言律诗]
旭日高山上，秋天大海隅。
黄花罗粔籹，绛实簇茱萸。
病久欢情薄，乡遥客思孤。
无心同落帽，天际望归途。

[七言律诗]
近见东郊出土牛，烧灯已过又旬休。
酸风鳞面慵开眼，细雨毛空怯上楼。
百岁光阴真蚁穴，一年寒燠未鸿沟。
偷闲文字聊遮眼，勋业悠悠且掉头。

[七言绝句]
六眸龟北凉应早，三足乌南日正长。
常记京关怨摇落，如今目断满林霜。

[七言绝句]
野性从来麋鹿游，强加冠服秪为忧。
何时放出樊笼去，定似飞鸿上九秋。

[五言绝句]
爱彼云外人，求取磵底泉。
风吹芭蕉拆，鸟啄梧桐落。

[七言律诗]
帆在天边客倚楼，此时相望最离忧。
星槎路远迷全影，绣被香遥认半讴。
不见鲛盘休坠涕，莫逢莲叶更障羞。
石城艇子知非是，始信无愁果有愁。

[五言绝句]
烦君索我诗，我诗老不支。
因君为作气，竟亦不能奇。

[七言绝句]
一抹轻烟隔小桥，新篁摇翠两三梢。
惜春不觉归来晚，花压重门带月敲。

[七言绝句]
松江蟹舍主人欢，菰饭莼羹亦共餐。
枫叶落，荻花干，醉宿渔舟不觉寒。

[七言绝句]
问讯风篁岭下梅，疏枝冷蕊未全开。
繁英待得浑如雪，霜晓无人我独来。

[七言绝句]
谪仙酒渴要吞江，刘毅一呼从此欲。
当知明琼亦有神，引上洞天三十六。

[七言绝句]
老汉才生便著忙，周行七步似颠狂。
赚他无限痴男女，开眼堂堂入镬汤。

[五言绝句]
宴罢论诗久，亭高拜表频。
岸香蕃舶月，洲色海烟春。

[七言绝句]
晼晚千花已自稀，狂风犹欲挫芳菲。
王昌近在墙东住，可惜残红取次飞。

[五言绝句]
柔条缀繁英，拥架若深洞。
是处欲清香，凭风为持送。

[五言律诗]
鄂渚三千里，南楼看月回。
东园花政好，去岁客重来。
兄弟皆名士，文章动上台。
倾城倾国色，也用觅良媒。

[七言绝句]
得心应手乖毫发，心手俱亡处处通。
摘一茎髭弹一镊，有相同有不相同。

[七言律诗]
秋林秋叶无全青，手先把者山中人。
不独秋风早来到，寒食清明随立春。
倒飞斜日光不湿，吹断长虹影皆直。
娟妙全存惨淡中，一寸不如一分碧。

[七言绝句]
鞭羸百里远来游，岩谷阴云暝不收。
遮断好山教不见，如何天意异人谋。

[七言律诗]
山屏四面碧相重，苕霅无声泻玉虹。
万户连甍皆在下，一楼飞栋独当中。
不容半点浮尘到，但觉无边爽气通。
安得翛然辞物役，披襟终日挹清风。

[七言绝句]
桄榔叶暗宾郎红，朋友相呼堕酒中。
正以多知巧言语，失身来作管城公。

[五言律诗]
老骥挺高骨，弥耳尘中驰。
邻女嫁不售，泣向流黄机。
与子落穷山，坐无适时姿。
濠梁莞一笑，游鳞𪡋风漪。

[五言律诗]
来访在家僧，连床坐夜镫。
狂谈抛玉麈，剧饮渴黄藤。
一见皆风月，相投不炭冰。
何当长作伴，山水足临登。

[七言律诗]
桂林使者赤松人，争得匡庐自在身。
蝉蜕一官惊俗子，鹳鸣双𫇛压江神。
人生到此方为乐，世路新来可具陈。
开尽朱门无锁钥，满城桃李万家春。

[七言绝句]
莲荡层层镜样方，春来嫩玉斩新光。
角头一一张芦箔，不遣鱼虾过别塘。

[七言绝句]
黄河西渡出平沙，汝颍东流千里遐。
给饷当年秦令史，封侯不种青门瓜。

[七言绝句]
我读渊明止酒篇，知渠未识玉池僊。
谁言见面无多子，高压天魔万二千。

[七言律诗]
万里来鸿未有书，社前归燕与人俱。
涨痕落后杭巫峡，风力高时畧太湖。
深愧平生嗟靖节，一匡天下望夷吾。
延英入定中兴业，早震天声到鬼区。

[七言绝句]
设牧端因飨鬼神，大亨亦为养贤人。
抡材祈福缘何事，只为苍生不为身。

[五言律诗]
豫章富人物，山谷人中豪。
虽从老坡来，颇服舂陵高。
泰和善鼓琴，涪水不拟骚。
安知百世士，于此还一遭。

[七言绝句]
老木槎牙欲擘云，门前流水我知津。
过江一雨如盆泻，竞礼真如不动身。

[七言律诗]
高情帝女慕乘鸾，绀发初簪玉叶冠。
秋月无云生碧落，素蕖寒露出清澜。
层城烟雾将归远，浮世尘埃久住难。
一自箫声飞去后，洞宫深掩碧瑶坛。

[七言绝句]
卫霍功名无素誉，韩彭富贵晚堪悲。
梅花引角边情剧，况复人间岁暮时。

[七言律诗]
一世高梧丹叶翻，男昏女嫁失前村。
但闻狼虎厌人肉，不见酒浆招鬼魂。
久分彼天难叩问，未甘此道漫追原。
江心火杂鱼龙血，我脱身来君莫论。

[五言绝句]
见物即讴吟，何尝曾用意。
闲将箧笥诗，静看人间事。

[七言绝句]
小小蓬莱在水中，干淳旧赏有遗踪。
园林几换东风主，留得庭前御爱松。

[七言绝句]
若能转物即如来，粪扫堆头正眼开。
随顺众生颠倒见，庶几随处显灵台。

[五言律诗]
秋月仍圆夜，江村独老身。
卷帘还照客，倚杖更随人。
光射潜虬动，明翻宿鸟频。
茅斋依橘柚，清切露华新。

[五言律诗]
相知何必旧，我辈正钟情。
老去难为别，诗来愈觉清。
舟虚和雪载，水浅过滩平。
一路俱佳境，收归五字城。

[七言绝句]
回舟逆水甚徐徐，尚距桐江百里余。
只有梦魂无阻碍，夜来先已到吾庐。

[七言律诗]
麻衣未识帝城尘，四十为儒是病身。
有恨不关衔国耻，无愁直为倚家贫。
齐轻东海二高士，汉重商山四老人。
一种爱闲闲不得，混时行止却应真。

[七言律诗]
颓垣败屋未须悲，淮北于今暗铁衣。
背水汉营朝气锐，青冈敌骑夜声微。
萧条里巷徴符急，浩渺江湖羽檄稀。
不及戎行亲矢石，独将诗礼继庭闱。

[五言律诗]
旅思正茫茫，相逢此道傍。
晓岚林叶暗，秋露草花香。
白发江城守，青衫水部郎。
客亭同宿处，忽似夜归乡。

[七言绝句]
读罢床头一卷易，晚风冻尽铜壶滴。
起傍危阑啸一声，月明何处人横笛。

[五言绝句]
兄弟分离苦，凄凉忆去年。
何以有羽翼，飞去堕尔前。

[七言绝句]
亲祀甘泉岁一终，属车徐动不惊风。
宓妃何预词臣事，指点讥呵豹尾中。

[五言律诗]
郑子藏书处，柴门碧树湾。
开怀溪一曲，养拙屋三间。
月色斜侵竹，鸟声迥隔山。
辋川多胜趣，何似此潺湲。

[七言律诗]
白鸟闲栖亭树枝，绿罇仍对菊花篱。
许询本爱交禅侣，陈寔由来是好儿。
明月出云秋馆思，远泉经雨夜牕知。
门前长者无虚辙，一片寒光动水池。

[七言律诗]
养生之说要形劳，井臼何须晚自操。
齿豁未须烦祝鲠，臂挛殊不碍持螯。
除驱病祟无灵剂，禆补脾神頼老饕。
尚有一襟哀郢泪，久疎夜饮省春遨。

[五言律诗]
夜程何处宿，山叠树层层。
孤馆闲秋雨，空堂停曙灯。
歌慙渔浦客，诗学雁门僧。
此意无人识，明朝见李膺。

[七言律诗]
鸣凤朝阳尺五天，匆匆忽过白鸥边。
遥怜海内无双士，独酌人间第二泉。
决去君今身似叶，赠行谁有笔如椽。
老夫但祝重相见，未拟消魂赋黯然。

[七言绝句]
长安甚闹不须惊，好与牛儿著鼻绳。
方便把他悲愿满，斩新然佛大明灯。

[七言律诗]
簪笏相摩入殿庐，人皆自笑此区区。
岂无只字逾华衮，未必千钟胜饭蔬。
吾见北山多后倦，谁如东里竟先驱。
追随曳履枌榆社，犹及香山退傅无。

[七言绝句]
北人半是南朝民，食禄南朝终为君。
失意暂时辞汉主，彷徨不忍痛思亲。

[七言绝句]
想象精灵欲见难，通津一去水漫漫。
空余昔日凌霜色，长与澄潭生昼寒。

[五言律诗]
主人无俗缘，留客菊花边。
雨气寒并竹，秋声夜杂蝉。
爽知于酒称，闲觉爱棋偏。
不欲欹孤枕，更深却潄泉。

[五言律诗]
蛟龙养鬐鬛，当在浩浩浔。
虎豹养文采，当在巍巍岑。
我无太山高，我无沧海深。
斗水与堆阜，恐未慰此心。

[七言律诗]
七叶衣冠尺五天，赤眉兵起竟谁全。
备尝庶孽流离□，□会仙真接引缘。
身世万端艰苦后，家门十载变更前。
操持正要看帆柂，勿便夸为到岸船。

[七言绝句]
莫想思堂想表勋，庉村佳处正相亲。
花时不拚聊中酒，虚过清明箸莫人。

[七言律诗]
爽气寒光四壁侵，青山千仞水千寻。
远观吾里瀛洲路，怅望谁人魏阙心。
春到已多鸣珮玉，酒酣应有解貂金。
紫微太守经营巧，消得时贤次第吟。

[七言绝句]
眉间蜜酒发轻黄，对著诗人不惜香。
金作仙衣元自冷，月中仍带一身霜。

[五言律诗]
小室舍东偏，满窗朝日妍。
研池生细浪，香岫起微烟。
欲极图书乐，少须冰雪天。
犹胜禅榻上，仅仅占三椽。

[七言绝句]
陜府鐡牛却知有，春秋几几成过咎。
一身还作二如来，黑白不分辨香臭。

[七言绝句]
一杯芳酒夜分天，万虑劳劳耿不眠。
明日新春到何处，菱花影里二毛边。

[七言绝句]
闻道西园春色深，急穿芒𪨗去登临。
千葩万蕊争红紫，谁识乾坤造化心。

[五言律诗]
四围皆古今，永日坐中心。
门对官河水，簷依绿树阴。
每留名士饮，屡索老夫吟。
最感书烧尽，时容借检寻。

[七言律诗]
寒鸠劬劬屋上鸣，欲使此雨何时晴。
山中有客抱幽鬰，日日起望东方明。
今朝晚霞发光焰，喜极再拜当西楹。
须臾云阴又蒙没，遣我涕泪流沾缨。

[七言绝句]
霜晴稻熟上场时，鸡黍人间任所之。
谁念尘埃自缠缚，耳昏眼悖复奚宜。

[五言律诗]
蚤出勋名裔，中年历险巇。
事姑追孝妇，教子作儒师。
狱为平反喜，金缘赈贷施。
鱼轩归去后，两郡几人悲。

[五言律诗]
谈笑复谈笑，竟忘早与晚。
翩翻凌深波，恍惚度层𪩘。
醉身但觉轻，归路不知远。
人生常如兹，百年亦易遣。

[七言律诗]
夜鹤悲鸣蕙帐空，一身今在百忧中。
惊魂尚喘吴牛月，短翮甘随宋鹢风。
且与龟鱼为地主，不将鹅鸭恼邻翁。
超然世态谁君似，兰菊春秋自不同。

[七言绝句]
拚命来经蛊毒家，不尝滴水丧生涯。
尚余穷相一双手，要向诸方痒处爬。

[七言绝句]
抛却长竿卷却丝，手持蓑笠献新诗。
临川太守清如镜，不是渔人下钓时。

[五言律诗]
倒橐得千钱，从人买钓船。
秋风宿村步，暮雪醉江天。
得意鸥波外，忘归雁浦边。
平生笑严子，犹有姓名传。

[五言律诗]
健论开仍阖，清规高更寒。
抗章胡未报，忧世可能宽。
收用今宁晚，飞𬸣尚会看。
自怜千虑短，所愿一枝安。

[七言绝句]
无数花红霞委地，几重云碧幕摊空。
遥知客退西园里，尽落登临语笑中。

[七言律诗]
当年都寺接贤初，屈指光阴一纪余。
自说三茆深处稳，不逢又鲤寄来书。
隔江闻授诸生业，命驾因烦长者车。
得见新诗与高论，积年劳吝已全祛。

[七言绝句]
绿惨双蛾不自持，只缘幽恨在新诗。
郎心应似琴心怨，脉脉春情更泥谁。

[五言律诗]
仰事各黄发，今为闾里荣。
共看朱绂贵，更益彩衣明。
泥轼幸小驻，羽觞当缓行。
期君如石建，烜赫汉西京。

[七言绝句]
杖策山隈亦水滨，闲中未害饱经纶。
何曾寂寞嵌岩里，惯著风流廊庙人。

[七言律诗]
又挂寒帆向锦川，木兰舟里过残年。
自修姹姹炉中物，拟作飘飘水上仙。
三峡浪喧明月夜，万州山到夕阳天。
来年的有荆南信，回札应缄十色牋。

[七言绝句]
帝释倾心崇二塔，为怜舍眼满千生。
不因行苦过人表，岂得光流法界明。

[七言绝句]
势掠郊原飞急雪，声揺窗户过奔雷。
坐知多稼连云熟，不独新凉傍枕来。

[七言律诗]
五纪尊天立霸基，八方隣国尽相知。
兴吴定越崇王道，殄物平凶建国仪。
忽有灵根彰瑞应，皆由和气感明祗。
休言汉代芝房异，今日吾邦事更奇。

[七言绝句]
门前春水白苹花，岸上无人小艇斜。
商女经过江欲暮，散抛残食饲神鵶。

[七言绝句]
半世观山鬓已皤，欲求钓艇老渔蓑。
杖藜又过烟霞洞，闻说当年烂斧柯。

[七言绝句]
好读床头易一编，盈虚消息总天然。
峥嵘齿颊皆冰雪，肯怕炎方有瘴烟。

[七言律诗]
喜咏高秋此日生，门闾佳气想充盈。
堂堂体貌千钧重，凛凛精神一座倾。
暂使远民瞻玉帐，要知圣主有金城。
兜牟却作貂蝉去，五筦难淹宋广平。

[七言律诗]
肩担一条吉撩棒，棒头挂双破木履。
尽力撮却布袋口，不知里许有甚底。
落落魄魄闹市行，藞藞苴苴没羞耻。
龙华会上若逢渠，定与椎落当门齿。

[七言律诗]
神霄玉阙敞黎明，芝盖雕舆下穆清。
风挟龙舟横太液，人从鼇背上东瀛。
赭黄袍接天光近，鸭绿波摇槛影平。
持橐此时陪燕豫，岸花汀草共欣荣。

[七言绝句]
何人厦屋诧渠渠，路入松关阴满衢。
都把万间庇寒士，又分余荫憇征夫。

[五言律诗]
贱妾如桃李，君王若岁时。
秋风一已劲，摇落不胜悲。
寂寂苍苔满，沈沈绿草滋。
荣华非此日，指辇竞何辞。

[七言绝句]
月桂峰前快雨飞，林间避雨亦沾衣。
才晴便出西山路，却共断云相趁归。

[七言绝句]
长江辊底浪如银，秋日白苹红蓼新。
莫怪扁舟难到岸，行船由在把梢人。

[七言律诗]
酷贼奸雠既已除，衔冤抱耻正号呼。
当时但痛君非命，今日方知妾累夫。
舍义取生真鄙事，杀身沈子乃良图。
几年污辱无由雪，长使清淮涤此躯。

[七言律诗]
风御凭空揽玉尘，急飘斜舞碎霙匀。
九重阙里都无夜，五出花前自作春。
賸借薄寒添雁夕，强留余晦恼鸾晨。
须知柳絮纷纷态，迷杀章台便面人。

[七言绝句]
武陵楼上春长早，甘子堂前花落迟。
楚乐怪来声竞起，新歌尽是大夫词。

[五言律诗]
入均此生尔，王生乐无涯。
如将与人同，请自今夕推。
奉觞一何多，于以介寿祺。
王其敬举觞，一念周八维。

[七言律诗]
亭下双来绿玉虬，岷嶓万里会吴头。
江穿南北天心过，汉接东西地脉流。
水上龙争方一梦，山中鹊起已千秋。
张刘精爽知何在，安得同来赋远游。

[七言律诗]
一迳崎岖步翠微，乱山深处掩柴扉。
烟萝密锁人家少，碎石崚嶒马足稀。
泉跳浮沤员复散，人生幻梦是还非。
何时识此林泉趣，饱饭参禅向上机。

[七言律诗]
讣闻孰不泪盈巾，宝鉴云亡社稷臣。
帝猎渭滨先得吕，神还崧岳旧生申。
默调一气归元鼎，坐致群伦入大钧。
孤贱无能报知遇，文章曾许继前人。

[七言绝句]
岁暮青条已见梅，余花次第相争开。
淮南无此山林胜，作意春风更一来。

[七言律诗]
少狂费尽一生心，丛稿如山雪满簪。
杨子雕镌夸赋丽，唐人锻炼说诗深。
寒来尚可披裘钓，穷杀何妨带索吟。
社友萧疎吾老大，安知来者不如今。

[七言绝句]
白发飘零远可嗟，百年居屋在京华。
海涯更比天涯远，星斗沈沈入海涯。

[五言绝句]
好在张居士，云龙寄梦频。
西斋见风月，连榻复何人。

[五言律诗]
部勒溪山胜，横陈压丽谯。
老蟾栖峭峙，饥蜃吐岧嶤。
苹洁翻波碎，尘红到岸消。
蚌珠方广士，瘦影落清苕。

[七言绝句]
篁韵松涛入耳清，诛茅欣见径初成。
更添苍柏两三辈，相伴高枝作雨声。

[七言律诗]
中𤃩南畔大丛林，龙象初排四众钦。
一月遍收银色界，两山相击海潮音。
安心已竟元无法，举意全抛莫浪寻。
且使后来谁措手，乐天赢得掉头吟。

[七言律诗]
人为浮名若挂钩，夫君知命独休休。
寒乌落日风林晚，老鴈长云夜壑秋。
宝剑装留松影里，黄金籝在架签头。
便随丹旐堂堂去，宰木号寒起伏牛。

[七言律诗]
江西名士多所识，尽道延陵有异孙。
赋就早能传学子，诗成晚更彻宗门。
经过县郭办相觅，邂逅心期欲暂论。
禁省催君咏红药，江湖要我撷芳荪。

[七言绝句]
优钵昙花果有花，不缘诗酒到君家。
闻思大士应嫌汝，枉费精神咏绮霞。

[七言绝句]
高碑说尔孝应难，弹指端思白浪间。
堪叹行人不回首，前山应是苎萝山。

[五言律诗]
佛老多惰民，其书不如此。
儒者读儒书，饮酒食肉耳。
古人之糟粕，不过一片纸。
不读亦自佳，徒以资口耳。

[五言律诗]
西郊村落好，岁月甚优游。
野性每自适，倦心何所求。
鼓钟催永昼，砧杵报新秋。
若遇延形术，犹能换白头。

[七言律诗]
吹灯览镜又匆匆，乌帽新时白鬓空。
残月忙追晓星上，飞霜先到轿窗中。
如何五鼓寒十倍，不肯半分饶一翁。
到得火轮相暖热，山霏特地碧曚昽。

[七言律诗]
满眼生花雪满颠，者稀又过四双年。
谁知病脚妨行步，只见端居道坐禅。
堕扇几旁犹嬾拾，检书窗下更能前。
世人总羡飞仙侣，我羡行人便是仙。

[七言绝句]
空里游丝十丈长，直垂一颗绛纱囊。
侬无喜事何须尔，往报槐花举子忙。

[七言绝句]
乳燕飞飞竹色深，阿枢娇贺想同斟。
要知此日妇姑意，便是南方子父心。

[五言律诗]
小榭无丹雘，低墙略塈茨。
辛勤趋穑事，快活过花时。
懒献嘉禾颂，闲赓滞穗诗。
幸生太平世，不乐复何为。

[七言律诗]
昼日南宫雨后凉，斋严官重静于常。
庭前鬭雀堕还起，栏下秋花落自香。
看尽云容天漏碧，读残书帙卷披黄。
九衢尘土莫能到，萧瑟微风叶响廊。

[五言绝句]
胶胶司晨鸣，报尔东方旭。
无事恋君轩，今君重凫鹄。

[七言绝句]
十年两袖软红尘，归濯沧浪且幅巾。
不是白云留我住，我留云住卧闲身。

[五言律诗]
晓路雨萧萧，江乡叶正飘。
天寒雁声急，岁晚客程遥。
鸟避征帆却，鱼惊荡桨跳。
孤舟宿何许，霜月系枫桥。

[五言律诗]
高木已萧索，夜雨复秋风。
坠叶鸣藂竹，斜根拥断蓬。
半侵山色里，长在水声中。
此地何人到，云门去亦通。

[五言律诗]
幽怀聊自适，踈性懒相过。
尘事偏宜少，诗篇不厌多。
三人花下酒，一曲醉时歌。
此外非吾事，陶陶奈乐何。

[七言律诗]
章华清宴重游陪，已有微词更有才。
神女梦灵因赋感，屈平魂怨待招回。
悲秋终古情难尽，障袂何时望可来。
祇有大言君自许，景差无计上兰台。

[七言律诗]
潮去潮来知几年，依然城郭带山川。
连虚玉骨元如虎，布地金沙旧种莲。
垂手鼎开香积供，传家仍是乳峰禅。
珠庭月角人何在，頼有遗踪契宿缘。

[七言律诗]
阿咸秀出竹林边，千古风流有此贤。
独向诗盟参古律，不随世态异憎怜。
夜光照耀需他日，汗血奔腾出少年。
乞我飞霞与青玉，夜深环珮韵璆然。

[五言律诗]
隠圃甚萧条，驱车岂惮劳。
境从前代胜，冈对远山高。
林晓猿抽臂，池秋鹤浴毛。
兴来频就醉，奇句仆离骚。

[七言绝句]
亭宇无尘落叶天，西风一榻称高眠。
夜深更爱松间月，破碎清光落枕前。

[七言绝句]
溪友相呼上钓舟，藕花菱叶思悠悠。
好诗已在前山寺，写放参寥石井头。

[七言绝句]
赤日黄埃满世间，松声入耳即心闲。
愿寻五百仙人去，一世清凉住雪山。

[七言律诗]
九畹滋兰静自芳，啁啾谁复认孤凰。
风流岁晚嫌杯酒，文字功深得鬓霜。
敛板君犹能俛仰，倚楼吾敢计行藏。
船开便作江南客，天色无情更鴈行。

[七言律诗]
东来重见郭翻船，目极沧洲似渺然。
浪信小桡穿竹去，不知佳景向谁边。
白头赵将心仍在，多病莱芜灶不烟。
惟有王家风月地，时时客看满池莲。

[七言绝句]
人间缓急正须才，郭索能令酒禁开。
一水一山十五日，从来能事不相催。

[七言绝句]
少小闻人说复雠，至今禾黍徧宗周。
自怜谢病离军去，始听王师下海州。

[七言律诗]
先知老嫩辨精粗，又识寒酸与富腴。
要落前人旧窠臼，也须作我大规模。
英豪好是不缘酒，妥帖岂须由撚须。
最好尧夫击壤集，胸中闲气一毫无。

[七言律诗]
城北城南春渺然，幅巾藜杖望晴天。
何须多事途穷哭，莫倚高才瓮下眠。
渭水来从鸟鼠穴，陇山真接首阳巅。
登临未尽牛羊下，安得羲和叱驭旋。

[五言律诗]
悠悠西州路，惨惨日暮云。
天不慦此老，世孰张吾军。
成都扬雄宅，青山太白坟。
可怜车马迹，不如鸥鹭群。

[七言律诗]
徧游天下好山川，归向隆中葺数椽。
似慕孔明效龙卧，尚随陶侃指牛眠。
诗书发冢笑何益，富贵乞墦嗟可怜。
若语人时劝忠孝，福田不似种心田。

[七言绝句]
有客谭医惊四座，指下玄微应识破。
药市栖迟三十年，安知不是伯休那。

[七言律诗]
北轩留得无多地，不种闲花种此君。
寒桧老松堪接影，绿杨红杏莫同群。
要添迂叟窗前景，特就山僧院里分。
更侍明年新笋出，亭亭必见势凌云。

[五言律诗]
闻义贵能徙，见贤思与齐。
食尝甘脱粟，起不待鸣鸡。
萧索园官菜，酸寒太学齑。
时时语儿子，未用厌鉏犁。

[五言律诗]
五更山吐月，梦回人更幽。
风来虎溪寺，江动庾公楼。
鸡唤楚江曙，河残淮上秋。
倚梧成短句，仅欲不胜讴。

[七言律诗]
风樯留燕暮呢喃，行李催程春又三。
幕府来迎晁别驾，油幢曾识李淮南。
江都今古英雄会，宇宙中间化育参。
见说监州簪芍药，早乘华步趣朝骖。

[五言律诗]
飘然随钓艇，云水是天涯。
红叶下荒井，碧梧侵古槎。
醉收陶令菊，贫卖邵平瓜。
更有相期处，南篱一树花。

[七言绝句]
身世无营策最良，年来幽事不多忙。
飰牛欲起方朝露，种豆才归又夕阳。

[五言绝句]
浦口晚潮来，佳期那可待。
浪急行兰舟，苹花更难采。

[七言绝句]
瀑煮春风生意长，梅花吹雪入诗香。
夜寒记得僧房梦，修竹半窗云一床。

[五言律诗]
迁客犹未老，圣朝今复归。
一从襄阳住，几度梨花飞。
世事了可见，怜君人亦稀。
相逢贪醉卧，未得作春衣。

[七言绝句]
上方一夜开香积，天晓堂中吃雪团。
信手拈来当面掷，不知谁识为人寒。

[五言律诗]
仙李含芳远，菖华席庆殊。
伣天周作合，梦日汉为符。
宫祲生长信，山光卜鲋鰅。
宝台泉底路，千古凝金凫。

[五言绝句]
红果瑶池实，金盘露井冰。
甘泉将避暑，台殿晓光凝。

[七言绝句]
酷爱日长萤可聚，几人如古惜分阴。
胸中万顷清凉地，莫遣俗尘乘间侵。

[七言绝句]
诏旨丁宁画一颁，尽驱黠吏革贪官。
若行两事无他事，民命那无一线宽。

[五言律诗]
雨阔云难敛，高楼忽晚晴。
地卑虽带润，天近自增明。
蚊动初成势，鸦翻过宿声。
墙根有孤树，清坐见凉生。

[七言律诗]
垂髫相见舜江滨，荏苒俄惊过五旬。
顾我颓龄真似叶，讶君长鬣亦如银。
万金安得神僊药，一笑重回旧日春。
纵使星星还复出，不妨时作少年人。

[五言律诗]
少别老相见，无言空惘然。
功名属多病，诗酒乐衰年。
釜厌颜公粥，囊须赵壹钱。
归装何日办，嵩少好林泉。

[五言律诗]
绛帕妖方士，青襟小茂才。
集瓜讥汝否，止棘刺谁哉。
倏忽寻声去，曾无濯足来。
吾衰臂力短，驱去复飞回。

[五言律诗]
古木西园胜，亭延上客过。
色无花卉妬，坚为雪霜多。
干育千年秀，根含一气和。
明堂求厚栋，可得老岩阿。

[七言律诗]
吾乡幸有吴夫子，星斗网罗文字胸。
百鸟收声听鸣凤，千山落木秀孤松。
旁通沧海江山水，高压云城帢帻峰。
每见一斑三叹息，白头未得奉从容。

[七言绝句]
平生事业诗千首，盖世声名黍一炊。
濩落中间偶成事，凉凉踽踽欲何为。

[五言绝句]
设道春来好，狂风大放颠。
吹花随水去，飜却钓鱼船。

[五言律诗]
西山龙井路，俱有旧行踪。
待得城中暇，重期石上逢。
冷霜粘破屐，落月带残钟。
拟践相邻约，烦君买一峰。

[七言律诗]
去年八月登高集，今岁依然共此筵。
莫讶霜毛成种种，且欣露蘂已鲜鲜。
小桥拟换香山版，曲岸新成范蠡船。
少年青春还易度，不如来看晚秋天。

[五言绝句]
东望西江水，高义在云台。
到今用钺地，霜鸿有余哀。

[七言律诗]
世途扰扰复憧憧，真恐华夷事亦同。
岁月自消寒暑内，荣枯尽在是非中。
今朝犹作青襟子，明日还成白首翁。
堪笑愚夫足纷竞，不知流水去无穷。

[七言律诗]
凿地泥床不费功，山深炭贱火长红。
拥衾熟睡朝衙后，抱膝微吟莫雪中。
宠辱两忘轻世味，冰霜不到傲天工。
遥知麻步无人客，寒夜清樽谁与同。

[七言绝句]
杵臼功能自古施，更堪引水代人为。
谁知满溢倾欹处，却是临机效力时。

[七言律诗]
当年瑞节庆虹流，冷落如今阅几秋。
鼓腹遗民犹诧说，攀髯诸老更谁留。
玉梅枝上春长在，金粟堆边云正愁。
追记鹄袍陪拜日，晓风黄繖望宸旒。

[七言律诗]
多谢孀娥得得来，肯陪绿鬓映黄台。
剪成绛蜡灯间艳，移向青油幕底栽。
万目竞拚通夕看，两眉赢得片时开。
祗怜人亦牵丝戏，任向当场弄几囘。

[七言律诗]
少日飞腾翰墨塲，暮年相见尚昻藏。
沈沙舟畔千帆过，剪翮笼边百鸟翔。
访古毎思春并辔，说诗仍记夜连床。
匆匆去日多于发，不独悲君亦自伤。

[五言律诗]
箯舆杭野渡，竹迳绕平畴。
红蓼前宵涨，黄花几日秋。
谈锋蜚屑玉，岩窦答鸣球。
山水饶心赏，能忘恤纬忧。

[七言绝句]
玉食珍羞不谓荣，箪瓢陋巷岂为贫。
亭亭当当无偏倚，宇宙纲常任自身。

[七言绝句]
老来疾病与时添，苦怕香醪如蜜甜。
安得泻缾清似水，主人应未笑无厌。

[五言律诗]
安舆遍西北，丹旐历江湖。
存没终无憾，哀荣两得俱。
新封崇马鬣，余福荐浮图。
家法苹蘩在，空堂始一虞。

[五言绝句]
茗饮贵石泉，江流亦其亚。
甘寒如此井，未肯出汝下。

[五言律诗]
弃官逃世名，居此深谷中。
谷深夜更深，剧谈滋无穷。
照壁书灯青，煨炉茶火红。
门外晓鸡鸣，天地号霜风。

[七言律诗]
𩭹𩭹彪弁吹颓鬓，戢戢悬鹑戒早寒。
漂泊昔游堪冷笑，悠飏短梦迫惊湍。
霜潭傲险苍虬啸，月碛牵波翠筿团。
十载南冠欹一叶，背人功业底无端。

[七言律诗]
无奈离肠日九回，强摅离抱立高台。
中华地向城边尽，外国云从岛上来。
四序有花长见雨，一冬无雪却闻雷。
日宫紫气生冠冕，试望扶桑病眼开。

[七言律诗]
倦走南州与北州，竹篱茅舍足清幽。
但教有酒名从事，何必为官见督邮。
谢友寄诗通间阔，拂笺泚笔细赓酬。
虽然可写胸中意，难写胸中半点愁。

[七言律诗]
细褥纱幮卧软绫，岂知秋色到襄陵。
饥乌乍定门门树，宝塔新晴夜夜灯。
晚菜聊充肉一脔，残林才当饭三升。
平生积嬾成骄惰，惭媿空房独坐僧。

[七言绝句]
小槽停溜务厅闲，幕府文书省却难。
竟日裴回无俗意，祇因竹外有秋山。

[五言律诗]
风流江左后，今不愧诸王。
弓冶儒非误，衣冠晚见偿。
当时独立处，千载状元乡。
天定常如此，三槐有二郎。

[五言律诗]
门外长安道，纷纷名利人。
谁知方寸许，有地可颐真。
真能了万象，亦复冥诸尘。
不离虚幻境，举目见全身。

[七言绝句]
经旬抱疾阻春霖，莎砌重重藓晕侵。
曾约偕游未能得，暮山空锁碧云深。

[七言律诗]
阊门曙色欲苍苍，星月高低宿水光。
櫂举影摇灯烛动，舟移声拽管弦长。
渐看海树红生日，遥见包山白带霜。
出郭已行十五里，唯消一曲慢霓裳。

[七言律诗]
踏遍江湖路几千，买舟因得憩江天。
不嫌烟水牵离恨，要狎沙鸥伴醉眠。
南浦春深波涨岸，长芦风寝浪平川。
生涯喜近长年老，夜半挐音月满船。

[五言绝句]
山鸟戛曙烟，扶桑挂初日。
岩栖学仙侣，应试餐霞术。

[七言绝句]
六矢飞穿诧木人，屹然不动勇无伦。
极知力尽城将陷，吾亦忘君有此身。

[七言律诗]
山中地僻好藏修，寂寂幽居架小楼。
云树四围当户瞑，烟岚一带隔帘浮。
举杯对月邀诗兴，抚景令人豁醉眸。
我亦人间肥遁客，也将踪迹寄林丘。

[五言律诗]
一笑未易得，今朝岂偶然。
故园方自适，我辈更相便。
好月好花夜，不寒不暖天。
莫辞拚一醉，为我棹觥船。

[七言绝句]
出门著雨不能归，借得青蓑著片时。
春染万花知了未，云偷千嶂忽何之。

[七言律诗]
东都车马苦飞霾，南国桅帆喜过淮。
船背插旗风自展，沙头迎浪雪相排。
白鱼已荐糟增味，红稻新炊粟厌怀。
定似谢公吟远岫，钱塘应合有高斋。

[七言绝句]
道人移菊到山家，细袅薰风带露华。
便有渊明篱下趣，谁人着眼看荷花。

[五言律诗]
晚市收声尽，虚堂一味凉。
炎蒸渠酷吏，闲静我羲皇。
露沐疎萤湿，风梳细草长。
典移无定在，随月转胡床。

[七言律诗]
忆侍先皇二紫宸，殿头亲见锁厅人。
画帘宫烛程书了，黄牒青袍拜赐频。
万使回朝天亦老，十年旅食梦如新。
当时学士今头白，却送郎君作近臣。

[七言律诗]
老生日日困盐齑，异味椶鱼与楮鸡。
敢望槎头分缩项，况当霜后得团脐。
堪怜妄出缘香饵，尚想横行向草泥。
东崦夜来梅已动，一樽芳酝径须携。

[五言律诗]
残年迫钟漏，病骨怯风霜。
投帻早当去，强颜徒自伤。
文符纷似雨，讼诉进如墙。
笑杀沧浪客，微官有许忙。

[七言绝句]
此生归路愈茫然，无数青山水拍天。
犹有小船来卖餠，喜闻墟落在山前。

[五言律诗]
万事信前缘，陶窗稳醉眠。
笑他名下士，底似饮中仙。
乐在身何羡，闲多性所便。
不穷能有几，试数昔诸贤。

[七言律诗]
四时秋色可春回，古锦囊空信短才。
纸尾依随丞不负，天西穷绝客何来。
顽云垂翼山碉暗，乔麦饶花雪岭开。
投老播流情味恶，孤城移作望乡台。

[七言律诗]
吴蜀相通一水长，闻公西土意差彊。
人谋合处天心顺，民力宽时国势张。
参井光芒摇戟纛，关河事业耀旗常。
雪山自是西人重，赤舄归来早趣装。

[五言律诗]
别时记抚掌，醉剧语无伦。
君如齐辕固，独不类平津。
交游半白头，心迹谁为陈。
由来松柏干，不争桃李春。

[七言绝句]
交游半作抟沙散，不见周郎亦四春。
邂逅相逢无一事，依然都似旧时贫。

[七言律诗]
老尽青青江上山，渔蓑如画过前湾。
玲珑冰玉光相射，点缀寒花意自闲。
瓮面春风消寂寞，炉中宿火护尪孱。
请君试跨白霓去，鹤氅凌空我愿攀。

[七言律诗]
沉沉汉殿晓烟迷，燕雀输他取次飞。
爰把丹衷吐骨鲠，且甘白饭与鱼肥。
意循天理可无忤，岂料人心各有机。
日薄西山予未死，当留此语待公归。

[七言律诗]
上山下山入山谷，溪中落日留我宿。
松石依依当主人，主人不在意亦足。
名花出地两重阶，绝顶平天一小斋。
本意由来是山水，何用相逢语旧怀。

[七言绝句]
邂逅相随一日闲，或缘香火共灵山。
夕阳兴罢黄尘陌，直似蓬莱堕世间。

[七言绝句]
词臣谪去堕天南，诗墨从来榜寺簷。
好事不须收拾去，世间遗集有香匳。

[五言律诗]
马上览春色，丈夫慙泪垂。
一生看却老，五字未逢知。
酒力不能久，愁根无可医。
明年到今日，公道与谁期。

[七言律诗]
山花零落红与绯，汀烟蒙茸江水肥。
人担犂锄细雨歇，路入桑柘斜阳微。
深喜东州云寇去，不知西狩何时归？
清平时节何时是，转觉人心与道违。

[七言律诗]
东风一夕报春来，管领群芳次第开。
出岫白云如有意，照人明月几难回。
缟衣聊复归三岛，绿醑无辞举百杯。
真味不须谈鼎实，等闲谁识鏁梁材。

[七言绝句]
南邻北舍牡丹开，年少寻芳日几回。
惟有君家老柏树，春风来似不曾来。

[七言律诗]
至乐无声识者希，有声终是假人为。
一时得趣惟元亮，千载知音欠子期。
欲写性情初动处，当原律吕未生时。
夜寒月照虚堂壁，鹤唳猿吟总是诗。

[七言绝句]
未识平时活国方，只将诗句阅风光。
盘空笔力今谁敌，独扫千人不可当。

[五言律诗]
好去张公子，通家别恨添。
两行秦树直，万点蜀山尖。
御史新骢马，参军旧紫髯。
皇华吾善处，于汝定无嫌。

[五言绝句]
卖卜有深意，何心避市喧。
若逢人子问，依孝与之言。

[七言绝句]
异域游从见面疏，掩关终日自端居。
正须文字相料理，病眼常嫌细字书。

[五言律诗]
白水田田满，青秧处处高。
雨滋无复旱，人喜不知劳。
顾我方羁旅，徒能慕汝曹。
丰年如可望，贱籴亦多遭。

[五言律诗]
搔首对青波，萧萧半欲皤。
不关年运迫，政为别离多。
落魄空长恨，飘零谩短歌。
残春与倦客，已矣更如何。

[七言律诗]
秋到家山冷不知，但惊风露入新诗。
低头欲拜无东野，满耳惟闻说项斯。
骨格昂藏云鹤瘦，吟哦凄断雪猿悲。
文章已得真消息，三十科名未是迟。

[五言律诗]
跃马侵星去，啼鸦未出巢。
春裘风易裂，从骑镫相敲。
红日双行柳，黄金一抹梢。
乾坤功力大，默诵易中爻。

[七言律诗]
雪拥衡门水满池，温炉卯后煖寒时。
绿醅新酎尝初醉，黄纸除书到不知。
厚俸自来诚忝滥，老身欲起尚迟疑。
应须了却丘中计，女嫁男婚三迳资。

[七言绝句]
小阁凭栏望远空，天河横贯斗牛中。
他年鼓角榆关路，马上遥看与此同。

[七言律诗]
解鞍歇马倦西游，过眼文书且罢休。
薄酒向人殊有味，长年于世已无求。
常情未语沟中木，俗眼能惊海上鸥。
何处云山不堪隐，更谁辛苦访菟裘。

[七言律诗]
爱山心志如君少，王事何妨陟翠微。
怪石方欣典刑在，新诗仍写画图归。
客来一室烟光满，掌上千岩眼力稀。
颇怪周郎赏音者，独于此境尚弹机。

[五言绝句]
淮口西风急，君行定几时。
故应今夜月，未便照相思。

[七言律诗]
入境欢声听野农，题舆今有曲江公。
官居寒露清冰里，人在光风霁月中。
席有新诗吟客满，案无滞牍讼庭空。
只愁骥足难淹久，行捧丝纶入汉宫。

[七言律诗]
一时耆旧尽英游，玉节迎銮暂少休。
不以秦人视越瘠，载驰楚尾与吴头。
两淮浓被钟离政，一水聊萦杜若洲。
行见锋车还禁橐，已看仁化浃鱼鸥。

[七言绝句]
水阁开窗景不偏，断桥堤柳尽横前。
平生到处居人后，已有貂珰泊画船。

[五言律诗]
闲梦正悠悠，凉风生竹楼。
夜琴知欲雨，晓簟觉新秋。
独鸟楚山远，一蝉关树愁。
凭将离别恨，江外问同游。

[五言律诗]
摇落山城暮，行人返照边。
乱蝉鸣古柳，独鹤下遥川。
秋事无多日，寒花又一年。
故应深夜雨，重忆对床眠。

[七言律诗]
梁甫高吟一幅巾，联翩众盗肯同群。
久蟠丘壑虽龙卧，默计江山已鼎分。
庸蜀欲开来日月，隆中先见会风云。
杂耕初动明星落，千古英雄泣渭滨。

[七言律诗]
五年不见复卿回，有客传言卿欲来。
苔石生尘亲手扫，蓬门久闭令儿开。
苍波摇月银成片，白鹭巢松雪作堆。
料得城中无此景，速宜相就倒金樽。

[七言绝句]
桃花岭上觉天低，人上青山马隔溪。
行到三姑学仙处，还有刘阮二郎迷。

[七言绝句]
玉轮江上雨丝丝，公子游春醉不知。
翦渡归来风正急，水溅鞍帕嫩鹅儿。

[五言绝句]
造化凿绅维，千岩鬭空碧。
有时云雨开，残阳落幽石。

[五言绝句]
晓佩摇苍玉，晨旗亚翠斿。
新年好春色，今日满皇州。

[七言绝句]
天竺横分景色宽，园林初日破朝寒。
兴阑欲下山腰去，野径萦回路百盘。

[七言绝句]
汉骑蜀兵下辩开，今朝惟有凤凰台。
瑶凰琼凤方为瑞，此地宜多白玉梅。

[五言绝句]
铁笔俱牵动，金台总去登。
老僧不出院，挂起一枝藤。

[五言绝句]
阴阳分二气，钧播立万物。
泉脉或寒温，初非择地出。

[七言律诗]
人从捷径博公侯，一老堂堂去不留。
谁向帝前谗陆贽，不令王所著居州。
修名已立公何欠，直道难行国可忧。
安得上方三尺剑，为渠断取佞臣头。

[七言绝句]
百尺竿头话最亲，一交桥断绝纤尘。
死中得活珠离蚌，甘作馿前马后人。

[七言绝句]
源公作诗可怜生，亦有谡谡山林声。
见说丰姿委缣素，霜颊黛顶照人明。

[七言绝句]
仰止高风不可攀，且图生出鬼门关。
稽首台前无复过，归家斩却钓鱼竿。

[七言律诗]
豆苗可瀹瓠可羮，僧厨午饭蒸香粳。
道人得此清净供，下箸已胜肥羊烹。
平生为腹不为目，偶逢一饱心自足。
晚菘早韭旧所知，五鼎百牢未为福。

[七言律诗]
更把余年著酒浇，莫谈前事废灯挑。
地缘有语封还止，印为无功铸复销。
赖是诗书能却瘴，到今魂梦亦闻潮。
头西归去君休怪，尾段无多不奈焦。

[七言绝句]
长记还家屡击鲜，南来归兴日飘然。
不缘樽俎逢西子，始泛江湖范蠡船。

[五言绝句]
泉流逢石缺，脉散成宝网。
水作璎珞看，山是如来想。

[七言律诗]
坐阅流年同掷梭，未曾闻道合如何。
击壶安用铁如意，爱酒犹须金叵罗。
重读豳诗赓节物，还师鲁圣对乡傩。
东风渐次开桃李，之子宁能不我过。

[七言律诗]
江左风流不乏人，能将佳思洗埃尘。
坐中炜烨当时士，庭下扶疏上古椿。
日永清阴怒鹏翼，月明翠影闹龙鳞。
云泥路绝无由到，犹欲乘槎一问津。

[五言律诗]
修竹已可爱，况复如黄金。
天地与正色，雪霜坚此心。
云芝生有节，栗玉种成林。
回首渭川远，山间饶翠阴。

[五言律诗]
千里风云契，一朝心赏同。
意尽深交合，神灵俗累空。
草带销寒翠，花枝发夜红。
唯将澹若水，长揖古人风。

[五言律诗]
将军久已没，行客自兴哀。
功业山长在，繁华水不回。
乱藤侵废井，荒菊上丛台。
借问此中事，几家歌舞来。

[七言绝句]
蒲萄酒用春江水，压倒云安曲米春。
未解敲门问奇字，一杯聊醉草玄人。

[五言律诗]
飞构起崔嵬，江晴宿雾开。
风幡两州见，花供四天来。
日月依峰转，鱼龙触石回。
蓬壶在何处，更拟上层台。

[五言绝句]
问春从此去，几日到秦原。
凭寄还乡梦，殷勤入故园。

[七言律诗]
带风棋阁竹相敲，局莹无尘拂树梢。
日到长天征未断，钟来岳顶劫须抛。
挑灯雪客栖寒店，供茗溪僧𦶟废巢。
因悟修身试贪教，不须焚火向三茅。

[七言律诗]
民沐仁风状小儿，陶陶远罪日何知。
圜扉草色春长茂，公舍棠阴昼缓移。
谁复鼠牙纷击剥，类将鸡黍乐追随。
涂歌里咏喧传处，尽是吾侯德政碑。

[七言律诗]
拥褐安居南岳头，白云高寺见衡州。
石窗湖水摇寒月，枫树猨声报夜秋。
讲席旧逢山鸟至，梵经初向竺僧求。
垂垂身老将传法，因下人间逐北游。

[七言绝句]
快马如龙度埒尘，射麞放饮藉汀苹。
鼻头出火风生耳，宁愿扬州作贵人。

[七言律诗]
刹那念念转光阴，已过方来不住今。
身似虚舟从不系，魔如敌国谩相侵。
未能以幻还修幻，岂暇将心更用心。
以说为宗遍天下，思公一笑白云深。

[七言律诗]
家有园池乐寿康，君恩广大寿无疆。
玉龙自是神仙骨，紫殿容依日月光。
不织不蚕时赐帛，无功无过岁支粮。
老臣得此知惭愧，家有园池乐寿康。

[七言律诗]
三台光耀紫微中，康国仍兼万户封。
有子晨昏长侍膳，谁家兄弟尽登庸。
非关庚日曾占𫛳，自是辰年并值龙。
他日凌烟求绘匠，愿凭丹笔为形容。

[七言绝句]
人间四月芳菲尽，山寺桃花始盛开。
长恨春归无觅处，不知转入此中来。

[五言律诗]
相见忽秋初，言诗足起予。
身虽披坏衲，手未释群书。
双径云多润，诸山木易疏。
此心超万古，禅诵特其余。

[五言律诗]
鸣珮随鹓鹭，登堦见冕旒。
无能裨圣代，何事别沧洲。
闲夜贫还醉，浮名老渐羞。
凤城春欲晚，郎吏忆同游。

[七言绝句]
团扇应堪障夕晖，晓凉犹嫩且𦈌衣。
去时宽著秋风担，留贮千岩万壑归。

[五言律诗]
晋魏分骚雅，诗流本日长。
应传少陵钵，莫炷老僧香。
俗眼无泾渭，从谁话肺肠。
感君韶濩耳，来听菊篱螀。

[七言律诗]
盛德尊光不召宾，玉环星弁自迂身。
北窗卧者陶元亮，大使车中陆子真。
自道老来心逾壮，若论兵后气弥真。
所惭旧学非精义，仰负高风如古人。

[七言律诗]
老子当年此日生，麒麟元在地中行。
岂惟谔谔人争忌，亦对堂堂目屡惊。
持国尚卑千斛力，总戎曾作万夫城。
经纶不似书痴绝，堪与君王造太平。

[五言绝句]
密密万山重，一派哀湍泻。
此志入瑶琴，当有知音者。

[七言律诗]
翠岩幽谷高低寺，十里松风碧嶂连。
开尽春花芳草涧，徧通秋水月明泉。
石文照日分霞壁，竹影侵云拂暮烟。
时有猨猱扰钟磬，老僧无复得安禅。

[五言律诗]
不作王门梦，来敲隠者关。
童先孤鹤化，云伴一身闲。
碍笋新移路，低墙为看山。
几回松下去，锄得茯苓还。

[七言绝句]
鴈塔题名尽俊贤，即今十八卧重泉。
合离荣瘁何须较，强健相过是半仙。

[五言律诗]
高竹碧相倚，自能发余清。
时时微风来，万叶同一声。
道污得夷理，物虚含远情。
阶前闲步人，意思何清平。

[七言绝句]
半身映竹轻闻语，一手揭帘微转头。
此意别人应未觉，不胜情绪两风流。

[七言绝句]
瑶峰一别杳难期，消渴从教醉枕攲。
不信丹青能画得，五更灯暗月来时。

[七言律诗]
已哭芸兄又哭君，眼中何得更沾巾。
死无家货营砖甓，生有诗名动缙绅。
岂亦雕锼伤你寿，不然溟漠妬斯人。
不忘有子今传业，依旧寒林一气春。

[五言律诗]
羽檄本宣明，由来□木声。
联翩至汉国，迢递入燕营。
毛义持书去，张仪韫璧行。
曹风虽觉愈，陈草始知名。

[五言律诗]
夏木鸟巢边，终南岭色鲜。
就凉安坐石，煮茗汲邻泉。
钟远清霄半，蜩稀暑雨前。
幽斋如葺罢，约我一来眠。

[七言律诗]
故家人物久荒凉，政为诗书种不长。
邂逅得兄真大雅，浮湛如弟漫斯狂。
平反已与于张辈，文力更居崔蔡行。
以荐陟官虽足喜，奈何涂辙仅寻常。

[五言律诗]
桑柘参桐竹，阴阴一径苔。
更无他事出，祗有衲僧来。
壍蚁争生食，窗经卷烧灰。
可怜门外路，日日起尘埃。

[五言绝句]
凿空为此名，忽已落众口。
聊结一间茅，承当作厓叟。

[五言律诗]
一别仅三年，相看事宛然。
旋添新蒜发，犹耸旧吟肩。
红日征途外，黄花喜气边。
不须劳寄问，姓字有人传。

[五言绝句]
春前一寸雪，春后一犂金。
万里烟瘴息，九农和气深。

[七言绝句]
脱体分明类异常，自然函盖却相当。
衲僧骨董多狼藉，收拾都归一处藏。

[五言律诗]
窈窕矶头路，参差木末簷。
朝岚变明晦，晚照出浓纤。
旧日诗故好，新来才更添。
嗟余已衰薄，弹压不渠厌。

[七言绝句]
杨柳池边独倚阑，清明时节雨生寒。
春风不是多憔悴，今岁鶑花自懒看。

[七言律诗]
荣涂久历似羊肠，蓬省归来发欲黄。
麟笔正烦朱邸客，骃丝还要锦窠郎。
观鱼濠上归思切，吟雁峰前遗爱长。
金凤赓酬知乐甚，玉楼谁召去何忙。

[七言绝句]
魁杓历历控云岚，地阔天虚万象涵。
不与天公管喉舌，犹堪岳立镇湘南。

[七言绝句]
少小知名翰墨场，十年心事只凄凉。
旧时曾作梅花赋，研墨于今亦自香。

[五言律诗]
大巧出天姿，何年幻怪奇。
身轻成俗蜕，调古弗时宜。
方外虽圭角，宏中填侧欹。
同盟今几辈，郜鼎与宗彝。

[七言绝句]
东风浑作勒花寒，寂寞林塘不受看。
玉版鹤翎俱未识，梨梢空有泪阑干。

[七言律诗]
十年幕府领旌麾，事半前人此复稀。
元帅诗书真用武，小戎车甲岂无衣。
胡兵候月麒麟斗，汉马乘秋苜蓿肥。
自失阴山常恸哭，更闻消息向金微。

[七言绝句]
石塔迢迢两闰余，潜知骨痩夺松枯。
烦君为把公凭判，同过江来伴老夫。

[七言绝句]
萧疏竹外袅烟梢，清浅溪流映小桥。
不似僧房静中看，月明风细夜寥寥。

[七言律诗]
岩半松门敞不关，芒鞋竹杖重跻攀。
天涵鉴水澄清里，人入披云杳蔼间。
烧药炉寒烟草碧，镌诗石古雨苔斑。
干戈满目何从适，日日青山共往还。

[五言绝句]
天风来广寒，吹下云锦裳。
虽无金错刀，缇革余敢忘。

[七言绝句]
踏雪微吟分外清，蓝桥底处觅云英。
客来何物供娱玩，竹叶新𥬠玉糁羹。

[七言律诗]
心魂役役不曾归，万象相牵向极微。
所得或忧逢郢刃，凡言皆欲夺天机。
游深晚谷香充鼻，坐苦春松粉满衣。
何物不为狼籍境，桃花和雨更霏霏。

[七言律诗]
早岁读书无甚解，晚年省事有奇功。
自许平生初不错，人言毕竟两皆空。
空中有实何人见，实际心知与佛同。
烦恼消除病亦去，闭门便了此生中。

[七言律诗]
林蔼波光秀可餐，登临都付一亭间。
坐违世路尘埃远，静入湖天日月闲。
对岸莺花迷阆苑，隔烟洲溆切蓬山。
习池胜事无多较，只负襄阳倒载还。

[七言律诗]
忧国心深为爱君，爱君须更重于身。
口中讲得未必是，手里做成方始真。
妄意动时难照物，俗情私处莫知人。
厚诬天下凶之甚，多少英才在下尘。

[五言律诗]
喜作送君诗，戎南人物稀。
文章詹首变，锦绣助先归。
门卷容高盖，江山照彩衣。
不须攻错节，雕鹗自横飞。

[五言律诗]
一年惟腊在，忽忽又将央。
雪重庭枝折，风轻径蘂香。
感时空有恨，留岁竟无方。
老矣当樽客，他乡作故乡。

[七言律诗]
风吹旱叶作秋声，凉气微从雨脚生。
赤地黄埃归一洗，寸心远目觉双清。
乾坤应救街前暍，黎庶如逃釜内烹。
我喜南窗无俗物，葛衣飘洒体还轻。

[七言绝句]
黄尘吹不到禅房，窗纸风翻叶叶凉。
触热行来牵昼梦，孤蓬听雨下潇湘。

[七言绝句]
本来清浄无一物，大地山河忽渺弥。
童子不须抛瓦砾，老僧定观正斯时。

[七言律诗]
五老峰前草自灵，若为封裹入南闽。
锦囊有句知难弟，玉帐多情寄野人。
云脚似浮庐瀑雪，水痕堪鬭建溪春。
龙团拜赐前身梦，得此烹尝胜食珍。

[七言律诗]
泊水沈沙族类丰，外缄顽壳力难攻。
虽云眉目亏天巧，谁使琼瑶美内充。
海畔屡曾逢野士，坐间那复识王融。
一樽风味思倾倒，赖有芳鲜可荐公。

[五言律诗]
红树园庐晚，碧花篱落秋。
荒陂船护鸭，断岸笛呼牛。
酒贱村村醉，山寒寺寺幽。
聊须岸乌帻，小立埭西头。

[五言律诗]
高年开八袠，细字尚亲抄。
已矣蝇头笔，谁其凤觜胶。
能传言外意，始识画前爻。
此老埋黄壤，纷纷叹面交。

[七言绝句]
二十亩田供伏腊，无妻无妾自由身。
回观万顷良田者，也是人间多事人。

[五言律诗]
吾友不藏善，相逢过所闻。
政兹欣再见，忽尔叹离群。
举子名场事，躬行圣处勋。
相期在白首，勿漫蹑青云。

[七言律诗]
负米万里缘其亲，运甓无度忧其身。
读书莫学流麦士，挟策勿比亡羊人。
乃翁辛苦到白发，今汝强勉当青春。
昔时管鲍以君霸，此两士贾宁非贫。

[五言律诗]
数步圆塘水，双鸿戢羽仪。
一飞乔木上，一返故林垂。
澹泊含秋景，虚明抱夜规。
无因留绝翰，云海意差池。

[七言律诗]
看山日日上孤城，不问云昏与雪晴。
六六高峰长秀色，双双啼鸟忽春声。
心惊流水光阴逝，身慕冥鸿羽翼轻。
方促吏文严指使，不知诗兴坐中生。

[七言律诗]
荆棘芃芃百尺堆，路人云此是丛台。
雨中漳浦明还灭，门外青山去又来。
歌啸且从今日乐，是非谁管后人哀。
靓妆炫服寻为土，不似昆明堑劫灰。

[七言绝句]
中军晚岁甥辞去，左相今朝客不来。
看取少林诚长老，死生林下伴寒斋。

[七言绝句]
方瞳如水衲披肩，邂逅相逢为洒然。
五百僧中得一士，始知林下有遗贤。

[七言律诗]
禅家自古分人境，心地明时境始明。
榕樾交阴墙内外，卉花散采路纵横。
筑台勾引江山入，凿沼因缘萍藕清。
好是炎天亭上宿，便为净土国中生。

[七言律诗]
里闬俊游心久降，越台成政俗敦庞。
香炉山下重为县，阊阖风高还渡江。
且喜恩威长及物，莫嫌功业未经邦。
公斋更近渊明宅，寄傲情应卧北窗。

[七言律诗]
一枝枝自寄深林，何得飜然著意深。
塞上亦知无马失，江邉谁问有舟沉。
烦君烂漫千钟酒，慰我登临一寸心。
醉后狂歌歌更切，未应愁减越人吟。

[七言律诗]
名庵以足关天理，须向庵中静处参。
底事此心无所欠，祇缘与世不生贪。
书淫过似专房乐，蔬食多于列鼎甘。
却怪紫芝曾漏泄，从来坤势阙东南。

[五言律诗]
门掩自闲闲，樽空宁薄薄。
妙语知杜美，刚肠识雷恶。
饶花人岂贫，多竹地不薄。
最道长官难，只愁里胥恶。

[七言绝句]
日夜潮声送是非，一回登眺一忘机。
怜师好事无人见，不把兰芽染褐衣。

[七言律诗]
电击流年七十三，齿衰气沮竟何堪。
谁云有句传天下，自愧无心寄岭南。
晓漱气嫌通市井，晚烹香忆落云潭。
邻峰道者应弹指，藓剥藤缠旧石龛。

[五言绝句]
临发汉中时，精诚见表辞。
此心谁尽了，死后有天知。

[五言律诗]
古道定谁成，庄周与净名。
劳哉秦外趣，甚矣颍阳清。
并舍披衣去，行桥拄杖声。
遥知园列树，新好看初荣。

[七言律诗]
晓色光华去玉京，画船新指会稽行。
地严琐闼通班贵，道出吴门过里荣。
亭惹春云兰渚静，波涵秋月鉴湖清。
吏师诗匠高当世，卧镇何妨咏太平。

[七言绝句]
空山钟鼓梵王家，小立西风数过鸦。
秋色无多谁占断，长廊西畔佛桑花。

[五言律诗]
二八已微阙，十四犹未圆。
盛满在三五，素蛾逞婵娟。
两半阴阳合，平分上下弦。
臼中有灵药，一粒九光全。

[五言律诗]
山鸟飞红带，亭薇拆紫花。
溪光初透彻，秋色正清华。
静处知生乐，喧中见死夸。
无多珪组累，终不负烟霞。

[七言绝句]
八曲风烟势欲开，鼓楼岩下水萦洄。
莫言此处无佳景，自是游人不上来。

[七言绝句]
天公不愤小桃开，故剪瑶花伴落梅。
后夜月明风更恶，有人无语独登台。

[五言绝句]
遥闻林下语，知是经行所。
日暮香风时，诸天散花雨。

[五言律诗]
薄宦东西蜀，侨居太少城。
休论九年谪，喜识万人英。
别久心常折，书来眼未明。
功名君自力，丘壑我平生。

[五言律诗]
忆昔铨衡地，为郎得并游。
惟公合明陟，顾我分夷犹。
功业行将遂，轩车去莫留。
祠庭固诚请，帝眷益绸缪。

[五言律诗]
江湖霜雪薄，终岁富嘉蔬。
菘韭常相续，莴蔓亦有余。
家贫缺粱肉，身病忌蛙鱼。
幸有荒畦在，何妨日荷鉏。

[七言律诗]
忧吾所谓果何忧，忧国忧家卒未休。
坐法马迁方去汉，释囚箕子未归周。
西风万籁声声恨，夜雨疎桐点点愁。
有客不知吾所向，却将米价问南州。

[七言律诗]
蚤岁声蜚舍法中，漕台前日始收功。
辛勤半世虀盐学，慷慨平生畎亩忠。
作佛肯居灵运后，登仙更与阮郎同。
琼林宴罢游天禄，太一然藜定照公。

[七言律诗]
暗喜莲峰作近隣，拨开云雾见师频。
有时问个艰难字，便沐周旋说与人。
唐李监应留后迹，汉蔡邕想是前身。
堪嗟继踵无徒弟，笔法收藏在渭滨。

[七言绝句]
万仞峰前双井坞，婆娑曾占早春来。
如今摸索苍龙璧，沈井铜缾漫学雷。

[五言律诗]
楼台山半腹，又此一经行。
树隔夫差苑，溪连句践城。
上坡松径涩，深坐石池清。
况是西峰顶，凄凉故国情。

[七言律诗]
绣衣直指东南夷，入奏风谣受圣知。
持节又从三殿出，演纶还较一年迟。
朝中谬拜推贤表，江畔空吟惜别诗。
郡印喧卑文会少，为君搔首落花时。

[七言律诗]
是邦谁及大夫贤，无地容才试十全。
侧席賸闻求德友，深居那得隐臞仙。
张罗永日无过辙，解榻何人许对眠。
莫为时危闲矍铄，要看走马勒燕然。

[五言律诗]
元是谁人种，枯残此磵东。
半身虚映水，一叶尚摇风。
著雨禽初散，当暄蚁欲空。
年时浓绿影，何处夕阳中。

[七言绝句]
秋老江南隔岸山，断云衰草雨斑斑。
烟帆未可横江去，鸣𫇛恐妨鸥鹭闲。

[五言律诗]
开窗得远意，兴出杳冥间。
芳草日边路，片云天外山。
好花和露𣃁，修竹夹藤删。
每许南邻伴，时来一寄闲。

[七言绝句]
今年春晚天气寒，桃李村村犹未吐。
豗击雷声送五更，江皋一阵催花雨。

[七言绝句]
乾坤连夜玉为尘，照映冰容面面新。
句妙莫疑难属和，真成白雪对阳春。

[七言绝句]
山染烟光弄晚岚，几多碧色映寒潭。
篆烟销尽金炉冷，云满岩前月满庵。

[七言律诗]
生生化化果何如，物类虽殊气不殊。
疏密尚留松脉理，嵁岩却是石肌肤。
今身肯羡陈三品，往事堪羞秦大夫。
𣃁药仙翁何处问，云根还似树根无。

[七言绝句]
一枝才谢一枝殷，自是春工不与闲。
纵使牡丹称绝艳，到头荣瘁片时间。

[七言律诗]
对酒休悲落木秋，霜花犹足当传筹。
每怜别赋空多感，晚信离骚并是忧。
盏底圣贤何足论，眼中泾渭正争流。
时危忍袖经纶手，行见聘书如鹤头。

[五言律诗]
落日鸣笳鼓，西风卷旆旌。
熊罴千骑肃，锦绣一川明。
猛士方投石，将军未请缨。
不须夸剑舞，却縠是书生。

[七言绝句]
亭俯澄波对碧山，山头古木总苍颜。
爱山未办还山计，猿鹤还应伴我闲。

[七言绝句]
八十六年彊健客，求余判断二苏诗。
年来点检室中事，问着邻家总不知。

[七言律诗]
飘零踪迹尚堪悲，唯向三贤最受知。
少俊有名输贾谊，宦游多难比张仪。
诗中老格何人爱，酒后佯狂识者嗤。
北省郎官应见诮，明时犹尚进身迟。

[七言绝句]
𫏐荣𫏐悴石敲火，即空即色眼生花。
许时为客今归去，大历元年是我家。

[五言律诗]
叛将闚华日，英臣死节年。
城当劲兵处，人甚缀旒然。
直木摧贪隧，长隄制盗泉。
羯尘虽覆马，不污沛南天。

[五言律诗]
意胜不受暑，交深欲忘言。
子车今日脂，我经何时笺。
卜稼岂无畴，颂橘亦有园。
挂冠特易耳，奈何子盛年。

[七言绝句]
昨日新官对旧官，吏民一半冷相看。
夜来惟有前滩水，依旧多情到枕寒。

[五言律诗]
事业古人谋，寒镫耿夜篝。
正青诸老眼，枉白一生头。
荦确秋难熟，崦嵫日易收。
可怜鸿影断，老泪滴监州。

[七言绝句]
一片秋天碧万寻，月华初上水沈沈。
遣愁不用先愁醉，更看清光到夜深。

[七言绝句]
栏街看幕似春游，斑犊雕车碧画油。
奚女家人称贵主，缕金长袖倚秦楼。

[七言律诗]
原夏南归寂照庵，潜移性海入华严。
从来野寺门风拙，频与西堂受小参。
西堂旧有牧牛图，七祖真容列座隅。
虽是宗门粗浅法，从粗入细到无余。

[七言绝句]
百舌殷勤报晓晴，花梢做出百般声。
饶渠学徧山禽语，至竟何曾学得鶑。

[七言绝句]
六国倾城辇入秦，深花密柳鏁青春。
神仙自有长生路，岂是阿房宫里人。

[七言律诗]
云崦重重不易寻，庖厨性命走山林。
但令有月同幽梦，更用何人识苦心。
流辈渐稀知死近，鬓毛无色觉愁侵。
平生自许忘情者，颇怪灯前感慨深。

[七言律诗]
注意惟闻简帝心，聊成退老寓登临。
放怀绿野岩瞻重，寄傲平泉国念深。
海阔水云和岛屿，时清钟鼓乐园林。
谢公岂久东山趣，天下苍生傒作霖。

[七言绝句]
百花香气傍行人，花底垂鞭日易醺。
野父不知寒食节，穿林转壑自烧云。

[五言律诗]
今日都无病，重阳倏又过。
浊醪常醉好，佳菊未开多。
岂必皆时节，焉容不啸歌。
一樽二三友，风雨奈予何。

[七言律诗]
截住泠泠碧透沙，放开衮衮怒飞花。
石疑初裂蓬婆麓，鲸拟洪奔海若家。
殷地贾余翻霹雳，喷岩用壮激谽谺。
凭阑小伫观流止，不独观澜一笑哗。

[五言律诗]
元戎驱小队，来赴野人期。
山静传呼远，风轻游赏宜。
飞萝穿杖屦，芳草焕旌旗。
好借丝纶手，雕镌一小诗。

[七言律诗]
当时邛蜀起征君，褒贬春秋頼洽闻。
又见璧跗攽异数，要令金匮阐斯文。
鱼凫西隔一隅地，龙马南来四世勋。
陈古鉴今皆实迹，论思亟愿张吾军。

[七言绝句]
玉室金堂世有人，龙眠龟息鹤精神。
暑风吹起尘三丈，城市出来闲采真。

[五言绝句]
学道贵积习，天地故相似。
不容有秋心，毫发在胸次。

[七言律诗]
怪底灯花夜夜红，朝来家问始相通。
田园已在危疑际，骨肉幸安飘泊中。
子美无家寻弟妹，渊明有酒引儿童。
我今已胜少陵老，稚子候门淮水东。

[七言绝句]
老我今年七十二，已无半念到穷通。
北窗一枕羲皇上，日自流西水自东。

[七言律诗]
已背荒南过永宁，犯寒呵手捉枯藤。
雪如镜底颔丝白，山学谁家眉黛青。
射影风光知脱离，伐冰门巷觉添增。
故人不用惊风帽，我是前身卧像僧。

[七言律诗]
小小茅居傍野桥，青灯一点度元宵。
新诗多在景中得，宿酒都从睡里消。
绕舍菜滋春后雨，过门船趁晚来潮。
休嫌不住繁华境，最喜亲朋近可邀。

[五言律诗]
大地风尘恶，长天岁月奔。
忧来浑是感，梦破与谁言。
缑鹤空回首，河牛暗断魂。
吾今拙又拙，无复问天孙。

[七言律诗]
黄尘两鬓欲苍华，岁岁东风不在家。
不学郭驼归种树，却随刘跛去看花。
浮名未值蒲萄酒，晚味思参橄榄茶。
缥缈风烟新绿起，村南村北已桑麻。

[七言绝句]
洪波奔放不停尘，万劫茫茫寄此身。
毕竟无人会休去，满堂栝木不能春。

[七言绝句]
补种杉松迳已成，泥干尘浄正堪行。
草芽并作伤心碧，只欠先生屐子声。

[七言律诗]
四州鼓吹迓前茅，几载疮痍变乐郊。
黎母盗清民有犊，佽飞士勇海无蛟。
安排循吏添新传，检点耆英少故交。
欲发幽潜慰冥漠，自惭笔砚暮年抛。

[五言律诗]
薄俗多端忤，残生底事成。
千年惊鹤化，万里厌鹏程。
能保中心定，悬知外物轻。
祇嫌觅句苦，四海有诗名。

[五言绝句]
急奏留床下，君王醉未看。
应嫌江表窄，不及井中宽。

[五言律诗]
先生胡不仕，高卧在林泉。
忧国能先见，无人肯荐贤。
月明新冢上，橘熟旧庐前。
所著书成箧，多应后世传。

[五言律诗]
要识梅孤绝，花于未叶时。
玲珑寒玉片，点缀古铜枝。
初雪落旄节，始删无传诗。
东风一吹绿，万卉更能奇。

[五言绝句]
腊月草根甜，天街雪似盐。
未知口硬软，先拟蒺藜衔。

[七言律诗]
初无家学赡三余，滥被君恩有此除。
非取金华能占对，但令东观与观书。
汗颜莫称英髦选，冷眼终输山泽居。
自昔与君忧世切，只今何策塞侵渔。

[七言律诗]
夫差昏暗霸图倾，千古凄凉地不灵。
妖艳恩余宫露浊，忠臣心苦海山青。
萧条陵陇侵寒水，仿佛楼台出杳冥。
此是前车况非远，六朝何更不惺惺。

[五言律诗]
𫇴尧挠岁寒，巍节笑多艰。
露湿添新绿，苔封减旧斑。
龙雏分竺寺，帝子泣湘山。
无限苍梧思，清风便往还。

[七言绝句]
脚头步步蹑云梯，到此须知恰半之。
绝顶欲观天地阔，不妨款款策藤枝。

[七言绝句]
闻说江梅已恼人，冲寒著意去寻春。
枝枝细看枝枝好，岁岁相逢岁岁新。

[七言绝句]
一架荼䕷覆水开，游鱼架底自徘徊。
如何知道人来看，故触流花去不回。

[五言律诗]
南山岩石上，鬰鬰长青松。
樛枝全似铁，老干半成龙。
法雨流根润，慈云护影重。
吾师挂锡处，苔藓近来封。

[五言绝句]
跛鼈三年病，一书千里心。
冤家容可避，到老也相寻。

[五言绝句]
一瞑移藩日，邦人昔被恩。
步兵碑尚在，功业敢经纶。

[七言绝句]
呦咽高低韵不同，断魂江月更冥朦。
隔窗暗觅声来处，响落晴霄一线风。

[五言绝句]
楼空人不归，云似去时衣。
黄鹤无心下，长应笑令威。

[七言律诗]
夷甫诸人骨作尘，至今黄屋尚东巡。
度兵大岘非无策，收泣新亭要有人。
薄酿不浇胸垒块，壮图空负胆轮囷。
危楼插斗山衘月，徙倚长歌一怆神。

[五言律诗]
暝从石门宿，摇落四岩空。
潭月漾山足，天河泻涧中。
杉松寒似雨，猨鸟夕惊风。
独卧不成寐，苍然想谢公。

[七言律诗]
胸中历历著千年，笔下源源赴百川。
真字飘扬今有种，清谈绝倒古无传。
出尘悟解多为路，随世功名小著鞭。
白首相逢恐无日，几时笔札到林泉。

[五言绝句]
学道如钻火，逢烟且莫休。
直待金星现，归家始到头。

[七言律诗]
少和丹就已登霄，岩与仙风两并高。
甚欲此身参鹤驭，尚嫌多事类牛毛。
云间鸡犬年犹永，世上英雄意谩豪。
堪羡北山山下客，不缘射雉亦如臯。

[七言绝句]
陈琳书记本翩翩，料敌能兵夺酒泉。
圣主好文兼好武，封侯莫比汉皇年。

[七言律诗]
日暮荒城倚瘦藤，江南春思倍添增。
那知淮水黄尘路，忽见庐山绿髪僧。
乞食久辞烟际寺，连床今对夜深灯。
明年我亦寻君去，同陟天池最上层。

[七言律诗]
万里青山两鬓华，老臣无国又无家。
乾坤局促笼中鸟，风雪飘零粪上花。
岁晚江空人已逝，天寒日短路何赊。
书生不作纲常计，闻是东门已种瓜。

[五言律诗]
义丰一世师，才识鲜其比。
斯文张朱氏，称许异诸子。
不肯趋权门，南走雁山死。
嗣子尚勉旃，兴大庶有以。

[七言律诗]
鬓毛无奈岁华催，一笑登临亦乐哉。
平地忽成三尺雪，绕湖何啻万株梅。
云山叠叠朝凭阁，帘幕沉沉夜举杯。
节物鼎来方自此，酥花彩胜待春回。

[七言律诗]
好风佳月说龙川，人喜新来别乘贤。
才尽优为千里式，学今有用四书全。
黄门祠下挥吟笔，丞相岭头先著鞭。
莫但俛眉衔纸尾，忍教田里苦颠连。

[五言律诗]
仙跸九成台，香筵万寿杯。
一旬初降雨，二月早闻雷。
叶向朝𬯀密，花含宿润开。
幸承天泽豫，无使日光催。

[五言律诗]
年华机事息，世故妄心空。
一笑播糠瞇，多生闻蚁聪。
体中痴黠半，酒外醉醒同。
天运端如此，聊师五柳翁。

[七言律诗]
两刹崚嶒隐翠岑，却担拄杖出烟林。
来时饱吃东禅饭，归去泥添古佛金。
绝岭松篁青玉瘦，上方渔鼓白云深。
是中不可著言句，且听半山鸾凤音。

[五言绝句]
一转月窗语，全超言象前。
无人知此意，令我忆南泉。

[七言律诗]
谛看轩轩面翠微，暂来登此已忘机。
地连佛寺楼台古，泉落山田稻蟹肥。
晓径忽穿清气入，夜船多载白云归。
世人谁识红尘外，终老功名未拂衣。

[五言绝句]
染根得灵药，无时不春风。
倚阑与挂壁，相伴岁寒中。

[七言律诗]
蛟龙上汉鱼潜动，梁栋生云燕未知。
风点稍闻寒瓦急，玉条初向画簷垂。
何郎夜听应逢句，谢朓朝观必有诗。
老大莫将文字困，为公牵强不胜疲。

[七言绝句]
数首新诗带恨成，柳丝牵我我伤情。
柔娥幸有腰支稳，试踏吹声作唱声。

[五言律诗]
百虑片帆下，风波极目看。
吴山兼鸟没，楚色入衣寒。
过此愁人处，始知行路难。
夕阳沙岛上，回首一长叹。

[七言绝句]
年来有客従黄石，老去何心望紫泥。
世事违人常八九，生涯随力任东西。

[七言绝句]
不论山颠与水涯，春来何处不荣华。
野红妖绿浑如画，一崦人家桃杏花。

[七言律诗]
大都博奕皆戏剧，象戏翻能学用兵。
车马尚存周战法，偏裨兼备汉官名。
中权八面将军重，河外尖斜步卒轻。
却凭纹楸聊自笑，雄如刘项亦闲争。

[七言绝句]
诗老盟成恐未寒，今年荔子不同餐。
空排白玉千峰雪，却忆红砂九转丹。

[七言绝句]
午时犹未识金乌，对面看人一似无。
腊月黄茅犹尔许，不知八月却何如。

[七言绝句]
风吹雨脚细于丝，泠暖浑如寒食时。
不待千山消尽雪，小红已到杏花枝。

[五言律诗]
风雪武夷溪，乍阿还复岭。
依依鸦共林，片片云摩顶。
山中有高士，纸帐梅花冷。
相期从此翁，晤语冬夜永。

[七言律诗]
草堂经始上元初，四面溪山画不如。
畴昔人怜翁失马，只今自喜我知鱼。
苦无突兀千间庇，岂负辛勤一束书。
种木十年浑未办，此心留待百年余。

[七言绝句]
万幕如云振鼓鼙，角声呜咽马惊嘶。
亚夫持重惟坚壁，应为桑榆太白低。

[五言律诗]
未省吞腥腐，惟承晚露餐。
三生齐女怨，千首孟郊寒。
腹馁鸣尤激，身轻蜕不难。
何须珥华冕，吾欲挂吾冠。

[七言绝句]
诗题蔗境不题名，墨迹悬岩碧藓平。
游宦来看心忽悟，前身应是赵先生。

[七言绝句]
蓑笠双童傍酒船，湖山相引到房前。
团蕉何事教人见，暂借空床守坐禅。

[七言律诗]
苜槃朝日照蓬蒿，消得长吟赋老饕。
喜见监州有螃蟹，未须学士议车螯。
案鲑三九漫青韭，斗酒十千无白醪。
应为近来诗思少，故将饮兴发风骚。

[七言绝句]
而今用武尔攻文，流辈干时独卧云。
白发青袍趋会府，定应衡镜却慙君。

[五言律诗]
抑郁何以欢，阴氛亦登望。
孤岛轻雾里，行舟白波上。
目劳西北云，心醉东南嶂。
昔日青谿子，胡然此无状。

[七言律诗]
潩上名园似洛滨，花头种种斗尖新。
共传青帝开金屋，欲遣姚黄比玉真。
秦岭犹应篆诗句，杜鹃直恐降天神。
老人发少花头重，起舞欹斜酒力匀。

[五言律诗]
𫄨绤散薰风，平居触事慵。
古今饶得失，义命孰违从。
水鸟迎秋舫，山花映夕舂。
故乡图画见，生死愧尘容。

[七言律诗]
局促常悲类楚囚，迁流还叹学齐优。
江声不尽英雄恨，天意无私草木秋。
万里羁愁添白发，一帆寒日过黄州。
君看赤壁终陈迹，生子何须似仲谋。

[七言绝句]
红旗画鼓照江明，两岸争看万目横。
夺得锦标谁助喜，呼声动地见真情。

[七言绝句]
雪压畦蔬僮手皲，度郎多日欠常珍。
悬知旅食初无恙，窖里黄芽借得春。

[七言律诗]
望望东西草色新，杖藜曾逐少年身。
风烟半是亲题处，泉石多非旧主人。
黄鸟有情频唤侣，野花无语自伤春。
闲心一片闲如水，心管悠悠陌上尘。

[七言律诗]
后骑前驺拂晓晴，风光初转绣旗明。
功名上相班春乐，谈笑西戎计日平。
烟际飞禽屏上见，水边游妓鉴中行。
劝公急趁花时醉，宰席犹虚主意倾。

[七言律诗]
不信诗人一例穷，如公半世又成空。
湖边便欠寻梅友，篱下应无采菊翁。
雪片堆平闲药灶，雨声敲碎旧渔篷。
墓铭吟稿儿封寄，血泪斑斑浣纸红。

[五言律诗]
赏春惟逐胜，大宅可曾归。
不乐还逃席，多狂惯衩衣。
歌人踏月起，语燕卷帘飞。
好妇惟相妒，倡楼不醉稀。

[七言律诗]
岁云秋矣转炎热，怪底白日云飞回。
疾雷过耳不及掩，澍雨翻盆何自来。
对面镫缸聊屏箑，关心药裹且停杯。
更怜天上佳期近，颇觉人间令节催。

[七言律诗]
玻瓈江头春渌深，别时沄沄流到今。
祇言日远易排遣，不道相思翻苦心。
乌头可白我可去，菖花易青君易寻。
人生若未免离别，不如碌碌无知音。

[七言绝句]
靖安宅里当窗柳，望驿台前扑地花。
两处春光同日尽，居人思客客思家。

[七言绝句]
偊泛清溪李郭船，路旁人已羡登仙。
看君不似南阳卧，只似哦诗孟浩然。

[七言律诗]
簷雨筛珠响未休，梅黄天色淡于秋。
虫依草褥墙腰语，鱼弄荷钱水面游。
浸酒药苗重石瓮，湿书松气入山楼。
晚晴闲趁渔人去，学把丝竿坐钓舟。

[七言律诗]
假山砌叠真相似，双竹浇培画不如。
万屋尘嚣无间断，一轩气象自清虚。
持斋欲趁龙华会，升座能繙贝叶书。
官罢亦将辞北阙，携笻先访故人居。

[七言绝句]
去日春蚕吐素丝，归来黄麦看金衣。
沙鸥不入鸳鸿侣，依旧沧浪绕钓矶。

[七言绝句]
数菊能令客眼明，三峰端为此堂横。
仆夫不敢催侬去，只道长沙尚八程。

[七言绝句]
名珪字玉净无瑕，美誉芳声有数车。
莫放燄光高二丈，来年烧杀杏园花。

[七言律诗]
送春无酒未须嗟，却有新茶试大家。
便惬轻凉生小扇，独怜扑蔌下蔫花。
霜肤解箨初尝笋，怒瘿因谁拟问蛙。
嘉树著行森羽葆，翠青疎密俨排衙。

[七言绝句]
往来邻并岁年深，老稚空忙庆吊心。
美恶衰荣消长事，又须著眼一沉吟。

[七言律诗]
关河豁静晓云开，承诏秋祠太守来。
山霁莲花添翠黛，路阴桐叶少尘埃。
朱轓入庙威仪肃，玉佩升坛步武回。
往岁今朝几时事，谢君非重我非才。

[五言律诗]
璇杓临乙位，羲御届娄初。
碧浪桃花涌，珍丛锦段舒。
轮蹄晴缥缈，钟漏夕虚徐。
穆穆宣温殿，披文日有余。

[七言绝句]
年年踏雪探梅开，二月今年始见梅。
从此逢春心转懒，小诗不拟觅花裁。

[七言绝句]
金屋人娇奈燕何，暮帘好卷放来过。
今年已见燕无数，何况明年燕更多。

[七言律诗]
未问街头酒价添，迎光先卷读书帘。
送寒作片频窥户，著暖先融半溜簷。
莫作桧花添项强，且随梅点閙眉尖。
叮咛勿压南枝折，商鼎调羹待作盐。

[七言绝句]
出家未踏曹溪碓，且打吟峰寺里钟。
寺有高僧善哮吼，莫将一物蕴心胸。

[五言律诗]
细雨迟春色，闲云接晓天。
清时依薄宦，秀句近华牋。
地冷梅枝少，川明竹影圆。
翻思年少日，折柳系渔船。

[七言绝句]
纸上闲看旧谈语，尊前试举近歌词。
夜冷小窗欣我独，岁残深谷待他谁。

[七言律诗]
随船父老踏青莎，人各持杯奈醉何。
谣俗恋恩成太息，吟翁乐义合长歌。
皆知察物严而恕，谁似当官正不阿。
东汉武威任郡守，至今高义耸峨峨。

[五言律诗]
自我诹人物，天涯实眇然。
晚观童子意，早拍病夫肩。
凛凛神锋异，琅琅腹笥传。
晴温武林道，光怪吕家船。

[七言绝句]
解唱东山瓦鼓歌，不知节拍有誵讹。
要教声响如当日，快向凌霄走一遭。

[七言绝句]
苎萝山下越谿女，戏作长安时世粧。
白白朱朱虽小异，断知不是百花香。

[七言律诗]
帘下秋江夜影空，倚楼人在月明中。
不将行止问朝列，唯脱衣裳与钓翁。
几处别巢悲去燕，十年回首送归鸿。
那应更结庐山社，见说心闲胜远公。

[五言律诗]
云树拥崔嵬，深行异俗埃。
寺门山外入，石壁地中开。
仰砌池光动，登楼海气来。
伤心万古意，金玉葬寒灰。

[五言律诗]
贼去方烧县，兵来复打城。
艰难唯有骨，生死两无情。
欲住家何有，谋归计未成。
人言李御史，满腹是精神。

[七言律诗]
轧轧篮舆迫暮归，前村灯火渐依稀。
溪边默数黄牛过，烟际遥看白鸟飞。
把酒无人风落帽，荷锄有客露沾衣。
关门山寺知何许，忽听钟声度翠微。

[五言律诗]
顾步方塘上，西郊日渐曛。
归心临远渡，晚色在闲云。
垅势蜂腰接，谿流鷰尾分。
田歌知有意，丰美谢明君。

[五言律诗]
归来泉石国，日月共溪翁。
夏气重渊底，春光万象中。
穷吟到云黑，淡饮胜裙红。
一阵弦声好，人间解愠风。

[五言律诗]
自蜀还吴会，先凭剑换牛。
扫除狂习气，谢绝醉朋俦。
去死时犹远，余生已觉浮。
即今真惫矣，闭户尚何求。

[五言绝句]
兹楼当胜地，高望极崚嶒。
欲覩青天色，还须上一层。

[七言律诗]
宿雾重阴傍晚桴，日斜风定渡莺湖。
陂塘浩淼水光阔，烟寺中流岛屿孤。
满眼波涛迷客泛，一行雁影带云徂。
到来荒舍未岑寂，寒树依依闹晚乌。

[七言律诗]
车马无声昼漏长，野人与世已相忘。
屏除长物轩楹爽，洗濯尘襟肺腑凉。
秋近平郊鸣鹳鹤，日斜荒径下牛羊。
兴来欲唤筇枝去，更尽铜炉一炷香。

[七言绝句]
高槐老柳舞南风，晴日家家蚕麦中。
芟尽黄云见原隰，却教风雨洗长空。

[七言律诗]
千戈万槊拥笓篱，九日清樽岂复持。
官事无穷何日了，菊花有信不吾欺。
逍遥琼馆真堪羡，取次尘缨未可縻。
迨此暇时须痛饮，他年长剑拄君颐。

[七言律诗]
雕琢文章字字精，我经此处倍伤情。
身从谪宦方沾禄，才被槌埋更有声。
过县已无曾识吏，到厅空见旧题名。
长江一曲年年水，应为先生万古清。

[七言绝句]
霍家有女字成君，年少教人著绣裙。
枉杀宫中许皇后，椒房恩泽是浮云。

[七言律诗]
书狱徴租自笑忙，暂归聊得憩匡床。
屏图夜雨孤舟句，枕带秋风九日香。
一卷蠧书栖倦手，数声残角报斜阳。
清泉浴罢西窗静，更觉茶瓯气味长。

[七言律诗]
诏书一尺洗寰瀛，舒卷雷霆万物惊。
天祇无私均雨露，地缘强半是榛荆。
人间疾苦言堪疗，塞外豺狼腹未盈。
不是朝廷用桑孔，丁宁浑只念苍生。

[七言绝句]
江湖醉渡十年春，牛渚山边六问津。
历阳前事知何实，高位纷纷见陷人。

[七言绝句]
曾访江南鸟爪仙，误随尘网落人间。
红泉碧涧春风里，尚记麻源谷口山。

[五言律诗]
吏隠岂无名，东南一客星。
松关今有主，岫幌不须扃。
无梦妨清睡，唯闲伴独醒。
着鞭吾已晚，先媿一鸿冥。

[五言律诗]
七月宫车驾，西陵观阙新。
风云悲厚夜，羽卫异时巡。
落月低金爵，秋芜暗石麟。
威灵凛如在，善继有天伦。

[七言律诗]
朱云曾为汉家忧，不怕交亲作世仇。
壮气未平空咄咄，狂言无騐信悠悠。
今朝我作伤弓鸟，却羡君为不系舟。
劳寄新诗平宿憾，此生心气贯清秋。

[七言律诗]
山蔼峨峨江岸深，望余亭影落江心。
无风万里磨平玉，有月千波漾碎金。
思远解邀无己句，流清宜写不齐琴。
仙槎一棹惊秋晓，此去银河尚几寻。

[七言绝句]
茅屋萧寥烟暗后，松窗寂历月明初。
此时谁念孤吟客，唯有黄公一帙书。

[七言绝句]
麞头安得比麋茸，纹点胎斑更异同。
尔雅昔尝窥郭璞，方言今试问杨雄。

[五言绝句]
石洞何年有，名传事或非。
那知为雨后，却向此中归。

[七言绝句]
风卷胡沙动地尘，蔷薇深洞蔼余春。
棋终偶折登山屐，方信风流社稷臣。

[五言律诗]
处处云山异，时时气象同。
官程严有限，王事冗无穷。
晚色烘西日，霜威酿北风。
人生真梦幻，底用苦匆匆。

[五言律诗]
未达且穷栖，寂寥难可为。
雪窗灯焰短，茅屋雨声低。
幽砌苔金锁，闲庭草半迷。
江山无限意，时得入新题。

[七言律诗]
修书何幸佐铅黄，日接群英道自光。
署近承明叨谒帝，赋成平乐谬为郎。
孟坚已分酬宾戏，严助还思佩郡章。
共忆东林社中客，满池莲叶吐清香。

[七言绝句]
琼叶半开童女颊，蕨芽初长小儿拳。
山中云雨虽无味，何似山河走暮烟。

[五言绝句]
机难下鸥鸟，察至见渊鱼。
何日抽回去，商人愿出涂。

[七言绝句]
金马辞臣赋小诗，梨园弟子唱新词。
君恩还似东风意，先入灵和蜀柳枝。

[五言律诗]
花愁牵胜游，禽哢破佳睡。
点尔春何如，妙在夫子喟。
宇宙一瑟间，谁知道之至。
而彼章句儒，心为六经醉。

[七言律诗]
五斗宁辞小折腰，簿书那久困才豪。
得无貍豹惊雕虎，妙有钩丝掣巨鼇。
诗就鼎来宫锦肠，闲中眼与楚云高。
横陈景物无央数，付子秋崖万窍号。

[五言律诗]
华发念秋晚，青灯怜夜长。
香团菊花露，寒著橘林霜。
月在北窗底，人行南涧傍。
婆娑不知去，身世两相忘。

[七言律诗]
谁家一树銕斜欹，的皪踈花出短篱。
黄叶久随风卷地，幽姿当与雪同时。
白头朔漠穷苏武，瘦骨西山饿伯夷。
三嗅清芬一杯水，徘徊无语笑掀眉。

[五言律诗]
江湖双鬓秃，宇宙一身穷。
酒浪摇轻碧，灯花落碎红。
交情元易见，春事半成空。
尚觊身强健，烟畦撷芥菘。

[五言律诗]
病里三年月，相随过两州。
为侬分素魄，携汝作清游。
草树悲今夕，家乡隔去秋。
有身真似梦，无地不关愁。

[七言绝句]
蠹简时披落暗尘，昼窗风冷冰蟾津。
不须长叹夫差事，恐有邻房儳和人。

[七言绝句]
孱颜突出万峰间，禹穴龙门蚁垤环。
夜半扪参穷绝处，半山风雨隔人寰。

[七言绝句]
金色头蛇意根灭，圆明了知无处雪。
草鞵跟断眼皮横，善财拄杖生三节。

[五言绝句]
与月隔一簟，去天争半篷。
若无篷与簟，身在大虚中。

[七言绝句]
昔上瞿塘滟滪堆，盘涡如井放舡开。
山行欢喜今非错，备见捎𣸣撇漩来。

[七言绝句]
颜渊不日趋于化，此境宁容末学知。
细诵师言强思索，独于博约语无疑。

[七言绝句]
周田且谓曾占易，商野何尝识梦书。
假使二君无感召，不成终老在樵渔。

[七言绝句]
一冬已放酒杯干，三复名章敌露寒。
著我瑶林琼树里，何须初雪画江干。

[五言律诗]
片片嘉平瑞，无声有耿光。
来虽成顷刻，酿亦费商量。
天阔花无頼，风休絮不狂。
孤山林处士，魂在陇头香。

[五言律诗]
绝代敖夫子，春来定若何。
新丰逆旅市，叩角饭牛歌。
汉相延东阁，成周在泰和。
汇征调玉烛，小用亦金坡。

[七言绝句]
万萼霞干照曙空，向来心赏已多同。
未如此日家园乐，数徧繁枝衮衮红。

[七言绝句]
峄阳浑璞凯风心，此是姚虞膝上琴。
我有全琴元不斲，时携枕簟卧清阴。

[七言绝句]
㶁㶁溪流碎玉鸣，野梅随处伴行人。
归欤路出临卭市，凖拟沉浮曲米春。

[七言律诗]
前日宫醪赐玉尊，今朝持果小黄门。
干桃熏李非时物，置案盈盘不次恩。
投以赤心思武帝，握同玄璧咏刘琨。
尝闻食奠陈王业，知是豳公几世孙。

[七言绝句]
最怜修贡自峨岷，拜赐中天雨露新。
好为先生载嘉句，却愁纸价涌京尘。

[五言律诗]
不见秘书久，经时失寄书。
交情犹缱绻，遣讯问何如。
郡籍藏昆府，班行近玉除。
自怜无藉在，不敢梦华胥。

[七言绝句]
搅醉妨眠挟雨声，碧丛宜看不宜听。
而今一任萧萧滴，华发鳏翁彻夜醒。

[七言律诗]
胜业看花暖正繁，玉仙洪福且休论。
初筵爱客尊俱尽，落笔成诗水共翻。
京洛追游真似梦，风光流转绝无言。
武林亦有西池否，安得姚黄奉至尊。

[五言绝句]
七山如北斗，城锁几重重。
斗口在何处，正当华盖峰。

[七言律诗]
六朝遗迹此空存，城压沧波到海门。
万里江山来醉眼，九秋天地入吟魂。
于今玉树悲歌起，当日黄旗王气昏。
人事不同风物在，怅然犹得对芳樽。

[七言律诗]
群贤嘉会走舆臣，乍喜郎星照七闽。
寺近南塘钟秀丽，筵开晚水荐甘珍。
放怀想尽百川饮，留客应生四角轮。
我独沉疴方面壁，愈风赖有两骚人。

[七言绝句]
文字波中去不还，物情初雨是非闲。
时名竟是无端事，羞对灵山道爱山。

[七言绝句]
杨子江头烟景迷，隋家宫树拂金堤。
嵯峨犹有当时色，半蘸波中水鸟栖。

[五言律诗]
步步谿山胜，桥亭建剑风。
土宜辞荔子，村坞尽油桐。
南店炊初滑，西舟石渐穷。
岂知旬日外，便访去时踪。

[五言律诗]
跬步双龙起，惊嗟莫遁藏。
冰鳞摇白影，火鬣纵红光。
穴地遗涎在，排云曳尾长。
不逢吴手画，想咏独难忘。

[七言律诗]
鹤鸣先警雁来天，洗竹沾花处处鲜。
散彩几当蝉饮际，凝光宜对蚌胎前。
朝垂苑草烟犹重，夜滴宫槐月正圆。
怵惕与霜同降日，苹蘩思荐独凄然。

[七言律诗]
盛德能容人有技，忮心尤忌士知名。
训狐声厉憎韩子，鹦鹉才高累祢平。
斑特隠君几负局，塞鸿奴辈不烦坑。
客来林下温前话，尚得山翁掩耳惊。

[五言律诗]
振衣游紫府，飞盖背青田。
虚心恒警露，孤影尚凌烟。
离歌凄妙曲，别操绕繁弦。
在阴如可和，轻响会闻天。

[七言绝句]
绝知蓬岛异尘寰，弱水相望万里间。
争似卧龙云际阁，不劳跨海即鼇山。

[五言绝句]
眼识诸缘相，行持妙法存。
明开邪见性，不见有无根。

[七言律诗]
重营旧馆喜初成，要共群贤听鹿鸣。
三爵何妨奠苹藻，一编讵敢议明诚。
深源定自闲中得，妙用元从乐处生。
莫问无穷庵外事，此心聊与此山盟。

[五言律诗]
物外千年寺，人间四绝名。
两廊诸岳色，九里乱松声。
海气飘僧院，秋钟彻悬城。
夜来疏磬断，月影徧楼清。

[七言绝句]
仙佩玲珑白玉寒，每来常与寺僧看。
忧民未有林泉约，重到岩前为解鞍。

[七言律诗]
泮水秋生藻荇凉，莫窗灯火乱萤光。
图书粗足惟须读，菽粟才供且自强。
羽籥暗催新节物，弦歌不废近诗章。
腐儒最喜南迁后，仍见西雝白鹭行。

[七言律诗]
年少弯弓中鹄心，到头衰暮也沉沉。
有机悟道书篇嬾，无事关怀睡思深。
跋扈笑非当日态，低回静向此山吟。
拨来自有洪纤韵，牙是天工我是琴。

[七言绝句]
瀛海茫茫又晚秋，瀛山漠漠几浮沤。
人间底事登高处，来上元龙百尺楼。

[五言律诗]
袅袅幽亭竹，团团自结丛。
寒生绿罇上，影入翠屏中。
陶柳应慙弱，潘花只竞红。
方持雪霜操，不敢倚春风。

[七言绝句]
惨惨黄昏天欲雪，萧萧淮浦人声绝。
风击寒云雁正鸣，客眠孤棹灯方灭。

[五言律诗]
在昔董仲舒，屈身相胶西。
穷经著繁露，窥园废扶藜。
而我异于是，清晨来灌畦。
雨余聊自适，微吟看断蜺。

[五言律诗]
圣孝心崇报，宫庭诏屡颁。
丧期逾易月，陵兆改因山。
已想天人乐，犹睎药使还。
蟠桃旧亭上，时节寿觞间。

[五言律诗]
酒亦有何好，人今不肯忘。
苟无愁可解，何必醉为乡。
剩欲论奇字，终能讳秘方。
直饶肌骨秀，正要画眉长。

[七言绝句]
曾将飞锡破苔痕，一片云根锁洞门。
山外人家山下路，石头心事付无言。

[七言绝句]
小雨经旬户不开，隔墙青子满江梅。
幽禽叶底如相识，睥睨空庭欲下来。

[五言律诗]
桃李正芬敷，花繁覆弊庐。
乱香寻密牖，碎影下前除。
静遶昼眠后，轻攀春醉余。
纵然观尽日，谁敢罪狂疎。

[七言律诗]
翠羽颁书出紫皇，残春岐路日初长。
花容帖雨蜂儿静，麦浪翻风燕子凉。
八叶世家方越古，二王振鹭已成行。
行行才业知多少，千里吴天水满塘。

[七言律诗]
十年帅越倦驰驱，适意方谋一壑居。
贾谊有才终太傅，薛收无寿处中书。
伤心风月江山在，过隙光阴梦幻虚。
红紫飘零春色尽，后凋松柏独萧疏。

[七言绝句]
虎头自合取侯封，好为明时立隽功。
做了玉关班定远，却陪芝岭夏黄公。

[七言绝句]
日月延人人自忙，分明真道不穷阳。
家家尽有铅和汞，使得迷人人渺茫。

[七言绝句]
雪满春城幽兴长，放歌起舞尽君觞。
幸怜犀首饮无事，不怪次公醒亦狂。

[七言绝句]
结构崇高秀气连，清风不老月长圆。
春游玉座时相对，花发莺啼亿万年。

[五言律诗]
亭俯一泓碧，倚栏思濯缨。
游鱼惊扇影，幽鸟避歌声。
云断远山出，林疏落日明。
竹风如有意，为我扫棋枰。

[七言律诗]
东山重到读题名，胜践清游此合并。
雾雨开晴秋满眼，暮云欲合句先成。
走禅璧月寒林静，来客兰丛玉树清。
我老吐词如朽木，蒸成芝菌报升平。

[七言律诗]
古道风沙卷夕霏，小江烟浪皱春漪。
天于麦垅犹悭雪，人向梅梢大欠诗。
顿辔青骊飞脱兔，离弦白羽啸寒鸱。
牙门列校俱剽锐，檄与河边秃发知。

[五言律诗]
中间李建州，夏汭偶同游。
顾我论佳句，推君最上流。
九霄无鹤板，双鬓老渔舟。
世难方如此，何当浣旅愁。

[七言律诗]
日暖风和明媚天，最宜吟咏入诗篇。
庭花吐蕊红如锦，岸柳飞丝白似锦。
深院雕梁巢燕返，高林乔木谷莺迁。
韶光正近清明节，花坞楼台酒旆悬。

[五言律诗]
十载江湖客，重来霜鬓侵。
事如春昼梦，山似故人心。
步屧攀嶃绝，移舟出窈深。
他时林樾底，归去话登临。

[七言律诗]
避地漂流更海隅，一身难料岂知余。
晚楼独上非吾里，几日西来绝羽书。
虏未息兵由运数，力难康世昧孤虚。
郡侯恺悌忧民切，鲁史无因讽失鱼。

[五言律诗]
盘古流形后，牵牛起度余。
数宁逃久刺，算不外乘除。
赵达固非误，嵩真容有疎。
试推十年事，容我验何如。

[五言律诗]
雪蕻羊羔白，菘芽栗肉黄。
为谁端有此，正尔未能忘。
觉后心无愠，修来面有光。
道人参妙趣，一炷石𬬻香。

[五言律诗]
炎驭失天纲，土德承天命。
英猷被寰宇，懿躅隆邦政。
七德已绥边，九夷咸底定。
景化覃遐迩，深仁洽翔泳。

[七言律诗]
老子诗中那有画，阿师画里自兼诗。
我非今世王摩诘，子岂前身李伯时。
烟月正临青嶂落，滩声惟许白鸥知。
可怜半幅鹅溪绢，写此寒江一段奇。

[七言绝句]
野火参差度暗光，萧萧蒲稗自生凉。
夜深云上无星斗，古树阴沈觉许长。

[五言绝句]
趣收霜后实，供我洞庭春。
未暇三百颗，作书怀故人。

[七言律诗]
佳景更同民共乐，俊髦皆集盛飞觞。
花随客醉还成句，柳赠人行欲断肠。
斜月上时霞散绮，暖风来处寝凝香。
华年惜过须心赏，富贵丛身逼鬓霜。

[七言绝句]
月宫移就日宫栽，引得轻红入面来。
好向烟霄承雨露，丹心一一为君开。

[七言绝句]
扫下乌儿毛样细，满箱桑叶翦青柔。
大姑不似三姑巧，今岁缲丝两倍收。

[七言绝句]
帝舜南巡去不还，二妃幽怨水云间。
当时珠泪垂多少，直到如今竹尚斑。

[七言绝句]
千里同风见不差，僧持此语报玄沙。
不知蹉过如何也，莫是玄沙蹉过他。

[七言绝句]
青鞋踏徧海边沙，叶暗槟榔树树花。
蜑子也能留客坐，旋添活火待煎茶。

[五言律诗]
我向村中住，无人知姓名。
结庐难得就，种树几时成。
扁榜龙蛇动，飞簷燕雀惊。
自怜幽僻地，因此亦敷荣。

[七言绝句]
嵩阳道出建春门，同入西都四见春。
谁谓回头隔存没，断肠今作独归人。

[五言律诗]
杯饭终永日，一裘支千秋。
余生已无累，此外复何求。
懒出门常闭，欣眠榻可休。
抛书方手倦，啼鸟破深幽。

[五言律诗]
由来行所学，最是得时难。
春草书带绿，东风御柳寒。
金炉烟喷晓，玉署漏声残。
献纳丝纶样，流传盛代看。

[七言律诗]
举宗文雅孰能陪，须信菰芦出美才。
失意不劳悲玉璞，投知应得上金台。
晓离村店侵残月，昼歇津亭避疾雷。
东道诸侯多重士，融樽处处为君开。

[五言绝句]
出仕惭无补，长年咏式微。
天公怜我意，一旦许来归。

[五言律诗]
湖波长浩荡，苑绿遍幽奇。
皆是全吴地，今非昔代时。
鸱夷无旧舸，泰伯有新祠。
吟苦曾游客，因君动远思。

[五言绝句]
御史来山中，拂石当优游。
非人勿据兹，恐为山神羞。

[五言律诗]
昔任高阳里，登堂执束修。
深知二郎故，曾接两翁游。
面棘新班峻，然藜旧话休。
空藏笥中帖，世世宝银钩。

[五言律诗]
预政公槐亚，谈经帝席陈。
俭恭齐国相，清浄汉廷人。
去梦尝为蝶，遗文不解麟。
一闻车马幸，丰赐及孤臣。

[七言律诗]
有客谁人肯夜过，独怜风景奈愁何。
边鸿怨处迷霜久，庭树空来见月多。
故国杳无千里信，彩弦时伴一声歌。
驰心秖待城乌晓，几对虚簷望白河。

[七言绝句]
主人将去菊初栽，落尽黄花去却回。
到得明年官又满，不知谁见此花开。

[七言律诗]
五月倾朝谒紫宸，一朝无分在清尘。
含香已去星郎位，衣锦惟思婺女隣。
折狱也曾为俗吏，劝农元本是耕人。
知将何事酬公道，只养生灵似养身。

[五言律诗]
候月纱笼合，看梅翠幄开。
满城均俗乐，同闬得君来。
笑极时倾弁，欢狂欲倒罍。
赋诗惭善祝，凡器岂公台。

[七言律诗]
浮名浮利信悠悠，四海干戈痛主忧。
三谏不从为逐客，一身无累似虚舟。
满朝权贵皆曾忤，绕郭林泉已徧游。
唯有恋恩终不改，半程犹自望城楼。

[五言绝句]
幽径入桑麻，坞西逢一家。
编篱薪带茧，补屋草和花。

[七言律诗]
乌兔催更日夜番，独于衰朽尚相存。
世情富贵鲍鱼市，老眼风流麻鸟邨。
牢立诗肩撑雨屋，施营酒料续春樽。
芒鞋又办游山计，我亦兴公不姓孙。

[七言绝句]
近有人从海上回，海山深处见楼台。
中有仙龛虚一室，多传此待乐天来。

[七言律诗]
客里光阴叹白驹，青山何处故人疏。
花开花落难逢笑，潮去潮来莫寄书。
北海酒深时自醉，西湖水浅晚堪渔。
新诗忽见因相忆，何日携琴话起居。

[七言律诗]
眼边风月佳如此，把卷题诗却未工。
賸喜俗尘如世隔，更怜清趣与谁同。
荷侵水槛公怀我，桧合茅簷我念公。
想与阿连当此夕，停杯剥茨话吴中。

[五言律诗]
自乐原西趣，疏林入户清。
洗池秋得月，移菊夜栖萤。
古意怜琴淡，新题喜病醒。
时闻岳僧至，闲讲煮茶经。

[七言绝句]
数峰遥指峡中山，渐喜岷峨气象还。
万里虎头华发将，只求生入玉门关。

[七言绝句]
关西毛段蜀川绢，万里持来恐亦艰。
谢汝殷勤复归汝，老僧布衲得遮寒。

[七言绝句]
主人谁与解春酲，百斛香醪一小亭。
兀兀泠泠俱可乐，醒来还醉醉还醒。

[七言律诗]
激箭溪湍势莫凭，飘然一叶若为乘。
仰瞻青壁开天罅，斗转寒湾避石棱。
巢鸟夜惊离岛树，啼猿昼怯下岩藤。
此中明日寻知己，恐似龙门不易登。

[七言绝句]
崖边琼玖吐清光，偶到山间得味尝。
一段奇香今已会，冰牙冷齿裂人肠。

[七言绝句]
白沙翠竹长干寺，绿水朱楼白下城。
燕子飞来春又晚，去年曾此看清明。

[五言绝句]
蓬蓬新叶盛，柞拔俨分行。
宁作非材栎，羞为傍路杨。

[七言绝句]
舍南舍北花无数，眼看游蜂上下狂。
风信晚来帘额动，黄庭相对一炉香。

[七言绝句]
簷铎无声鸟语稀，径深钟梵出花迟。
日长徧遶溪南寺，未信东风属酒旗。

[五言绝句]
宿雨清畿甸，朝阳丽帝城。
丰年人乐业，垅上踏歌行。

[五言律诗]
吾怜曾家子，昔有投杼疑。
吾怜姬公旦，非无鸱鸮诗。
臣子竭忠孝，君亲惑谗欺。
萋斐离骨肉，含愁兴此辞。

[五言律诗]
枝暗花成子，风飘絮作萍。
雨侵溪涨白，山脱晚云青。
又过仙人渡，还登酌水亭。
往来人自老，双鹭立烟汀。

[五言律诗]
土盎常余菜，山庖不绝烟。
罢医翻少疾，无术自长年。
小舫烟波宅，闲身陆地仙。
东窗最佳处，日对坐忘编。

[五言律诗]
仪比公槐峻，恩分将钺华。
楚诗能教子，沛易自名家。
较艺联千佛，藏书阅五车。
风猷齐往哲，岂谓史臣夸。

[五言律诗]
舟楫何濡滞，秋深风未西。
五旬从白帝，十日尚清溪。
匈次泽吞楚，眼中山见齐。
主人殊未厌，壶榼屡提携。

[七言绝句]
面脸丹如朱顶鹤，髭髯长似绿毛龟。
欲知相府生辰日，此是人间祭灶时。

[七言绝句]
华清恩幸古无伦，犹恐蛾眉不胜人。
未免被他褒女笑，只教天子暂蒙尘。

[五言律诗]
何处难忘酒，登贤入用初。
一身兼禹稷，四海再唐虞。
去圣千年恨，明时一日舒。
此时无一盏，何以酹亨衢。

[七言律诗]
剑戟翩翩铁骑攒，前军飞渡润州湾。
烽连淮陆胡尘远，月照金山汉垒寒。
虎旅亦知平□易，龙庭不数靖边难。
来威显允歌方叔，愿附诗人唱凯还。

[七言律诗]
乞身林下养衰残，闭户宁容外物干。
正使有为终淡泊，未能无疾已轻安。
寸阴息念如年永，丈室端居抵海宽。
老子尔来深达此，却嫌儿女话团栾。

[五言律诗]
霜简映金章，相辉同舍郎。
天威巡虎落，星使出鸳行。
尊俎成全策，京坻阅见粮。
归来虏尘灭，画地奏明光。

[七言绝句]
冲风破雨正愁人，愁得心情没半分。
风处吹来好消息，诸峰放散夜来云。

[七言律诗]
怅望青田碧草齐，帝乡归路阻丹梯。
露浓汉苑宵犹警，雪满梁园昼乍迷。
瑞世鸾凰徒自许，绕枝乌鹊未成栖。
终年已结云罗恨，忍送西楼晓月低。

[五言绝句]
行行西崦西，暝色苍然入。
芸芸各归根，我亦坐内息。

[七言绝句]
白水田边问路头，雪眉婆子打耕牛。
草鞋泥滑青山远，不是愁人也著愁。

[七言律诗]
红桃飞尽绿杨深，独倚危楼半日吟。
六里山川多逐客，贰车官职是笼禽。
蓬沾残雪经秋鬓，葵隔浮云向日心。
身世荣衰不能算，且倾村酒沃愁襟。

[七言律诗]
病想医门渴望梅，十年心地仅成灰。
早知世事长如此，自是孤寒不合来。
谷畔气浓高蔽日，蛰边声煖乍闻雷。
满城桃李君看取，一一还从旧处开。

[七言绝句]
银烛瑶觥竞上元，□□午月正当轩。
棚头忽唤歌新曲，宛转余音出紫垣。

[五言律诗]
假乐兴周治，无为见舜心。
七朝传远业，十闰纪功深。
厚泽沦肌骨，隆名秩古今。
丹成自仙去，黼扆不重临。

[七言绝句]
佛陇光沉茂草平，树林犹作诵经声。
一心三观休分别，秋静山高海月明。

[五言律诗]
宝气疑犹在，诸公盛得名。
新知虽可乐，旧恨卒难平。
我句野无格，君诗工莫评。
青钱宜妙选，墨绶盍迟行。

[七言律诗]
半年殊少夜间来，湖上今宵绝点埃。
人老纵教过百岁，月圆难保看千回。
舒眉酒饮休辞满，冲口诗成不待催。
自有一般堪乐处，却言山水近亭台。

[七言律诗]
喜见人间百岁翁，青鞋藜杖步如风。
一庵无处知身幻，四海行来觉眼空。
论相又看新进士，挑诗多识旧名公。
承平往事谁知得，闲听高谈梦寐同。

[七言律诗]
幸未缁尘染素衣，归来既避北山移。
田园有味闲方觉，道路多岐晚始知。
栗里新衔五柳传，花蹊旧业四松诗。
少游款段犹嫌累，到处风尘藤一枝。

[七言绝句]
对门三日罢晨炊，无处佣身老画师。
安得化山为饭颗，大家鼓腹太平时。

[五言律诗]
傍海嗟为客，倾心欣所知。
烟霞威凤老，岐路断猿悲。
梦亦西方近，谈休南本迟。
行行招隐意，嵩岫解相思。

[七言绝句]
病中心境两俱降，犹忆江湖白鸟双。
一夜雨声鸣纸瓦，听成飞雪打船窗。

[七言律诗]
夜半宫中响珮环，小臣髣佛见天颜。
月星明穊斋坛上，穹昊鉴临方寸间。
五色云祥开景运，两行露立缀仙班。
皇心自与天心合，万姓欢呼法驾还。

[七言律诗]
放逐还山八见春，枯颅槁项雪霜新。
大床不解除豪气，凡眼安能识贵人。
食有淖糜犹足饱，衣存短褐未全贫。
北窗坐卧君无笑，拈起乌藤捷有神。

[七言绝句]
乾坤复姤互推移，动静之间起至微。
终日敛襟看不足，其中圆处是真机。

[七言律诗]
近日英雄涉世疏，休言弹铗便乘舆。
昼操板艇穿沟径，夜𦶟芦薪阅簿书。
似此小心纡若绶，何如阔步曳长裾。
江南若有扁舟便，不待秋风始忆鱼。

[五言律诗]
寂寞吾庐贫，同来二阁人。
所论唯野事，招作住云邻。
古寺期秋宿，平林散早春。
漱流今已矣，巢许岂尧臣。

[七言绝句]
双蛾颦翠恨天涯，睡起蜂黄沁脸霞。
燕子日长深院静，东风无力到杨花。

[五言绝句]
南征复北还，扰扰百年间。
自笑红尘里，生涯不暂闲。

[七言绝句]
痛忆分题把酒时，暑寒谁遣隙驹驰。
芙蓉风露梅花月，又费骚人几首诗。

[七言律诗]
转眼才余五日春，东奔西走废光阴。
一泓砚里谋生意，几句诗中写客心。
贯斗冲牛雷焕剑，高山流水伯牙琴。
莫将未遇添惆怅，自有名公为赏音。

[七言律诗]
东皇歌阕祖青宫，借我𨦟旗并送穷。
茧栗润含萌竹露，枪旗香过焙茶风。
花残来岁须重发，日却何时定再中。
惆怅浮踪底处所，梦随飞絮故园东。

[七言绝句]
丝丝垂柳拂金沟，学就宫娃舞态柔。
莫遣落红飘一点，长门春色不禁愁。

[七言律诗]
上府爱才天下闻，两君素出将军门。
欲正大冶慰民望，豫排寒风作春温。
不烦束缊资游说，聊复游贤报国恩。
自笑野人卧穷巷，负暄方拟献天阍。

[七言律诗]
死易程婴岂不知，十年死后未为非。
文辞未必改秦甥，敲朴徒能抱御衣。
无志何劳悲庙黍，得仁更不食山薇。
儒冠有愧一厮养，何忍葵心对落晖。

[五言绝句]
夜半樟亭驿，愁人起望乡。
月明何所见，潮水白茫茫。

[五言律诗]
诸任方衮衮，惜也大任君。
曲突人谁信，扣阍天不闻。
胆随豪满干，齿为愤穿龈。
莫挽泉台恨，周箫咽涧云。

[五言律诗]
四海王詹事，传家有象贤。
宦情尘滓外，风谊典刑边。
遗爱依前郑，群居得少连。
生平才乐此，一梦涕潸然。

[七言律诗]
秋入孤城万木凋，荒山野水出林梢。
澧中夷落无烽火，湖上风云有鬭蛟。
经岁杜门人不识，终身谢事世何嘲。
故庐寂寂乌峰下，谁为迎霜葺草茅。

[五言律诗]
大叶耸长耳，一梢堪满盘。
荔支分与核，金橘却无酸。
雨压低枝重，浆流冰齿寒。
长卿今尚在，莫遣作园官。

[五言绝句]
竹浊蟠小径，屈折鬬蛇来。
三年得归去，知遶几千回。

[五言绝句]
堂前紫薇花，堂下红药砌。
繁华天上春，偪仄人间世。

[七言绝句]
君道干刚岂易柔，谬牵文义致优游。
高皇马上辛勤得，总被儒生断送休。

[五言律诗]
臯壤一摇落，年华此向阑。
雪云从北暝，霜日带西寒。
浆酒喧神鼓，风毛送猎鞍。
去邦犹未远，差认汉宫盘。

[五言律诗]
朝客惠诗牌，山人愧不才。
旱田春雨足，暗室夜光来。
灯下吟三复，琴中鼓数回。
性愚非赐也，微旨尚难猜。

[七言律诗]
君家仲季乐天长，书史优游共一堂。
雁序此时详进止，鸰原异日竟轩昂。
阶前兰菊幽香远，座上埙篪逸韵长。
肃穆清风在华榜，可令进躁坐销亡。

[五言律诗]
烟水毗陵道，光涵落月空。
梦魂尘𡏖外，眼界画图中。
舟漾安期鲤，帆飞御寇风。
鉴湖如可乞，归老浙江东。

[五言律诗]
短短一棕榈，葱蒨聊可悦。
如何后岁寒，生气未衰歇。
脱身斤斧中，甘心形影拙。
况叹风雨姿，拄策日已昳。

[七言律诗]
我辈从来不入时，知心粗有砚相随。
肯分雪屋十年梦，写作秋山一段奇。
帘静堂深无比客，岁寒亭老有先师。
梧桐带晚西风起，笑拂床头铁蒺藜。

[五言律诗]
老境流年速，春风几日晴。
清尊花下怯，白发镜中明。
蝴蝶迷幽梦，仓庚愧好声。
良辰一尊酒，钟鼎可忘情。

[七言律诗]
莫入州衙与县衙，劝君勤理旧生涯。
池塘多放聊添税，田地深耕足养家。
教子教孙须教义，栽桑栽柘胜栽花。
闲非闲是都休管，渴饮清泉困饮茶。

[七言绝句]
三日山行风绕林，天寒岁暮客愁深。
心期已悮梅花笑，急雪无端更满襟。

[七言律诗]
曳杖携壶意颇长，了无风雨破重阳。
团栾饤座橙方绿，蓓蕾扶篱菊未黄。
醉里茱萸须遍插，尊前鸿鴈政成行。
持杯快嚼夸强健，只恨双螯未著霜。

[五言绝句]
深浅霜前后，应同旧渚红。
群芳坐衰歇，日日舞秋风。

[五言绝句]
今朝四月八，邪师坏正法。
累及释迦文，死水里淹杀。

[七言律诗]
大夫门户斗魁旁，落落南宫旧望郎。
收歛壮心书万卷，沈浮高兴酒千觞。
乘骢始欲新年去，藏壑俄惊半夜亡。
索我赠言曾未暇，哀怀今变绋尘章。

[五言绝句]
拂槛逍遥絮，浮空自在丝。
幽香来远近，山侧有酴釄。

[七言绝句]
上苑花繁高覆墙，曲堤风暖柳丝长。
炉边应有步兵尉，瓮下难寻吏部郎。

[七言绝句]
有客新从蜀道还，共招北隠步松间。
何人写出秋风句，付与淮南大小山。

[七言绝句]
雅颂文章顺化风，馨香不必在芳丛。
阳和远近随田亩，春雨如膏有大功。

[七言律诗]
扣宿精庐旋启扉，佛香未冷坐多时。
分僧一半云归榻，借竹几些风入诗。
隔梦听钟疑寺远，避寒移枕觉宵迟。
起看犹有残窗月，春雪满山啼子规。

[五言律诗]
椿寿八千春，槿花不经宿。
中间复何有，冉冉孤竹生。
竹身三年老，竹色四时绿。
虽谢椿有余，犹胜槿不足。

[七言绝句]
汉阁重来鬓已苍，故交强半上鹓行。
鸣鞭送与黄封酒，似唤幽人入醉乡。

[五言绝句]
具舰逃安往，焚巢溃不支。
区区一州力，不足辱王师。

[七言绝句]
意马心猿不用忙，睡乡深处解行装。
华山闻有希夷子，安得斯人与对床。

[五言律诗]
谷鸟时一啭，田园春雨余。
光风动林早，高牕照日初。
独饮涧中水，吟咏老氏书。
城阙应多事，谁忆此闲居。

[七言律诗]
宠命光辉出九重，夕郎捧诏未央宫。
辍从近侍优耆德，暂殿名邦抚浙东。
道过故乡观昼绣，政成载路播仁风。
岂惟越俗欣渐惠，即看延登起茂功。

[五言律诗]
红尘扰扰间，立马看南山。
谩道经年往，何妨逐日闲。
病中霜叶赤，愁里鬓毛斑。
不为良知在，驱车已出关。

[七言绝句]
后同环村尽溯游，凤山寺下换轻舟。
舟人努力双篙急，引得清溪逆岸流。

[五言律诗]
季主超常伦，沈迹寄卜筮。
宋贾二大夫，停车试观艺。
高谈哂朝列，洪辩不可际。
终秉鸾凤心，翛然已遐逝。

[五言绝句]
弦歌不救鲁，告谕难入巴。
世事蛇赴壑，吾生狗丧家。

[七言律诗]
处处征胡人渐稀，山村寥落暮烟微。
门临莽苍经年闭，身逐嫖姚几日归。
贫妻白发输残税，余寇黄河未解围。
天子如今能用武，祗应岁晚息兵机。

[七言律诗]
自恨飞迁出谷迟，东君不是故相遗。
园林纵许容羁迹，蜂蝶还应笑后时。
休恃绵蛮能巧啭，还须冷落守空枝。
春风著力年年在，未必羽翰今便衰。

[五言律诗]
行年垂大耋，久矣少朋俦。
旧事同谁说，新诗或自酬。
废书眠过日，泥酒醉经秋。
迟速皆当死，时来莫预愁。

[五言绝句]
自君之出矣，懒粧眉黛浓。
愁心如屋漏，点点不移床。

[七言绝句]
谁将西子比西湖，旧日繁华渐欲无。
始信坡仙诗是谶，捧心国色解亡吴。

[七言绝句]
春傍垂杨困得醒，池塘部曲顿精明。
褪寒欲试鵞儿浅，商略工夫苦未成。

[七言绝句]
窗户清清半掩门，小儿揩泪立黄昏。
几多心事无人问，独看梅花月半痕。

[七言绝句]
山行政好又逢溪，况是危峰斗下时。
知与此溪有何隙，遣它不去祗相随。

[七言绝句]
霜落荆门江树空，布帆无恙挂秋风。
此行不为鲈鱼鲙，自爱名山入剡中。

[七言绝句]
十二珠帘上玉钩，一声鸡唱下重楼。
南郊渐近天和暖，选日司衣进大裘。

[七言绝句]
独倚兰桡入远滩，江花漠漠水漫漫。
空钩线，没腥膻，那得凡鱼都上竿。

[五言绝句]
石罅来泉滴，松风杂涧声。
天明有公事，还忆此时清。

[七言绝句]
三年大比抟鹏志，五日修途舐犊心。
齐夺锦标非分外，龟泉从昔庆源深。

[五言绝句]
今代冯野王，声满东海滨。
可敬亦可爱，温然气如春。

[五言律诗]
旧竹茶山宅，新松南涧坟。
闲风与识面，老我及夫君。
瘦马政长路，哀𪉃仍莫云。
虽然当努力，亡奈复离群。

[七言绝句]
翠螺簇簇绕湖滨，寒影清磨古鉴尘。
休问冈头望夫石，人间恐有断肠人。

[七言绝句]
首出崔嵬占上游，迥存浓翠向荆州。
空闻别有回山力，却见长江曲尺流。

[五言律诗]
长安为客者，皆是利名人。
只有君同我，惟添病与贫。
秋风篱下菊，夜雨水边莼。
拟共租船去，归家趁小春。

[七言绝句]
弱岁干名翰墨场，春寒摇笔试西厢。
茫然二十年间事，还著春衣侍玉皇。

[五言绝句]
云髻凤文细，对君歌少年。
万金酬一顾，可惜十千钱。

[七言律诗]
师行初不犯秋毫，坐缚凶渠泚与滔。
和气自应回岁旱，丰年当复騐秋高。
横流是处通飞鹢，归佩何时脱孟劳。
要广江南千里润，须令天下入甄陶。

[七言律诗]
秋风敲叶漾湖光，两两星华古寺傍。
晓日一川迎使节，晚山十里送归艎。
风流我已非山简，宾客公应念葛彊。
岂是清游本无分，纷纷鴈鹜苦相妨。

[五言律诗]
内外及中间，无处寻这个。
若舍内外中，又向鬼窟坐。
团团踏故迹，笑杀牛挽磨。
随处即个中，始显机用大。

[七言绝句]
未暝先啼草际蛩，石桥暗度晚花风。
归鸦不带残阳老，留得林梢一抹红。

[五言律诗]
野色随墟落，江臯烟景饶。
远村明晚烧，高岸没春潮。
览镜芳年去，援毫藻思销。
琴书苦行役，不敢问渔樵。

[七言律诗]
当年仗外揖高标，绣䪌芦鞭宝马骄。
琼苑天香飘合坐，碧城山色照同僚。
思归意决吾张翰，赠别情深子绕朝。
蟹簖鱼梁从此去，他年书札堕烟霄。

[七言律诗]
霄躔将欲正三台，促召深思辅翼才。
只听燮调光玉铉，若为封駮滞银台。
殿帷延纳君恩厚，经席敷陈圣虑开。
命相几时符众望，递中看录白麻来。

[七言律诗]
大沩心付白崖前，宝月分辉照蜀天。
圣主降情延北内，诸侯稽首问南禅。
清秋不动骊龙海，红日无私罔象川。
欲听吾宗旧山说，地边身老楚江边。

[七言绝句]
晨起窗前日未晞，玉梅霜后半开时。
梅花与我两无语，寒雀相喧堕树枝。

[五言律诗]
何事笑痴儿，看山秋正宜。
三年三到寺，一度一题诗。
蜗篆避书壁，松钗落砚池。
夜寒砧杵动，归思鬓先知。

[七言绝句]
梅花佳处是孤影，月落参横真见之。
几欲烦我为摹写，却愁才尽不能支。

[五言律诗]
天台山下寺，冬暮景如屏。
树密风长在，年深像有灵。
高钟疑到月，远烧欲连星。
因共真僧话，心中万虑宁。

[七言绝句]
梁园纵玩归应少，赋雪搜才去必频。
板落岂缘无罚酒，不教客右更添人。

[七言绝句]
莲花上客思闲闲，数首新诗到筚关。
吟得楚天风雨霁，一条江水两三山。

[七言绝句]
放蕊争先见菊雕，逐花旋拆到桃夭。
若为耐久还柔脆，莫折仙枝本易摇。

[五言律诗]
产业家家坏，诛求岁岁新。
平时不为备，执事彼何人。
朱户仍奢侈，柴门转窭贫。
若非衢空畔，无用说悲辛。

[七言绝句]
染鹦鹉粒作春华，霜粉熬成亦当家。
崖下老翁今□□，夸张盘饤对梅花。

[七言绝句]
云白天青怀玉山，森如束笋杳难攀。
章泉章丘不百里，是二士者居其间。

[五言律诗]
跣足拄巴藤，潺湲渡几曾。
尽权无著印，不是登闲僧。
熊耳应初到，牛头始去登。
画来偏觉好，将寄柳吴兴。

[七言律诗]
浮荣过眼旋销忘，惟有谿山意味长。
身健不嫌穿荦确，尘空那复戏沧浪。
林钟唤客烟藏寺，风叶鸣秋竹荫廊。
一似云谿醉眠处，只应软语欠支郎。

[七言绝句]
湘江又见承明客，青嶂谁刊岳麓诗。
双旆到时鸿雁少，洞庭春水照旌旗。

[七言绝句]
应念愁中恨索居，鹂歌声里且踟蹰。
若逢金马门前客，为说虞卿久著书。

[七言律诗]
高僧惠我七言诗，顿豁尘心展白眉。
秀似谷中花媚日，清如潭底月圆时。
应观法界莲千叶，肯折人间桂一枝。
漂荡秦吴十余载，因循犹恨识师迟。

[七言律诗]
丹灶棋盘去不收，未知踪迹为谁留。
烟霞空锁樵人径，松桧重阴古寺楼。
怪木化龙云雨夜，碧波涵月镜潭秋。
辽东梦断无归鹤，山自嵯峨水自流。

[七言绝句]
经纶事业须才者，燮理功夫有巨臣。
安乐窝中闲偃仰，焉知不是打乖人。

[五言律诗]
高柳满春城，东园有鸟声。
折花朝露滴，漱石野泉清。
心许陶家醉，诗逢谢客呈。
应怜末行吏，曾是鲁诸生。

[七言律诗]
吴中未历佳山水，湖上怀思去惘然。
云去云归两峰寺，鸥飞鸥没夕阳天。
客愁官渡落花雨，归梦下湖春水船。
想得对床成夜语，何须陇月向人圆。

[五言律诗]
我才伤朴樕，吾道属艰难。
未遂三豪遇，那知一笑欢。
湖山晨溢翠，风雨夜沾寒。
归棹秋无几，游吴意未阑。

[七言律诗]
闭门不知春色到，出城始见江梅开。
行探幽泉至髙绝，共坐巨石聊徘徊。
时逢天风吹客过，还有野鸟惊人来。
林间躬惜所未历，归马空载斜阳回。

[七言绝句]
功名未许书麟阁，吟醉何妨晦竹溪。
舌在自知非久困，且将诗礼教龟儿。

[七言律诗]
袈裟影入禁池清，犹忆乡山近赤城。
篱落罅间寒蟹过，莓苔石上晚蛩行。
期登野阁闲应甚，阻宿山房疾未平。
闻说又寻南岳去，无端诗思忽然生。

[七言律诗]
贪程只为看庐阜，及到停舟恨颇浓。
云暗半空藏万仞，雪迷双瀑在中峰。
林端莫辨曾游路，鸟际微闻向暮钟。
长愧昔年招我入，共寻香社见芙蓉。

[五言律诗]
无数涪江筏，鸣桡总发时。
别离终不久，宗族忍相遗。
白狗黄牛峡，朝云暮雨祠。
所过频问讯，到日自题诗。

[七言律诗]
倚天长劒截云孤，报国纵横见丈夫。
五载登坛真宰相，六重分阃正司徒。
曾闻转战平坚寇，共说题诗压腐儒。
料敌知机在方寸，不劳心力讲阴符。

[七言绝句]
谁掘骊山起老师，竹林灯火共心期。
年来后学轻前辈，看彻皋比罢讲时。

[七言律诗]
舜亭风化俨当年，人物犹追之凯贤。
持橐有功先计相，题舆出治亦儒先。
相看尹贰俱冰雪，消得杯盘列管弦。
欲识他时风虎变，疑丞辅弼拱中天。

[七言绝句]
鹤舞梅开总有情，小园方喜得双清。
无端风雨妨游览，不使衰翁眼暂明。

[五言律诗]
神农取辛苦，病客爱清新。
寂淡花无色，虚凉药有神。
烦心侵冰雪，眩目失埃尘。
自是芝兰臭，非同草木春。

[七言律诗]
鸡犬不鸣何处村，颓簷破壁问谁门。
蓬蒿满地田园在，瓦砾如山井臼存。
青草髑髅疑是梦，白头老父泣无言。
咨诹隣旧多为鬼，倚杖徘徊堪断魂。

[七言绝句]
始喜晴天照眼明，忽惊风雨报秋声。
天公也念悲秋客，还扫群阴作晚晴。

[七言绝句]
裹头宫女浅粧梳，选入昭阳奉玉舆。
一曲新声春称旨，赐绯教赐小金鱼。

[七言绝句]
龙井寒深碧水流，辩才诗已在山丘。
萧萧石上风篁岭，曾遇苏仙秦少游。

[七言律诗]
世味从前已备尝，重罹世难转凄伤。
肯希逸骥能千里，最善灵龟解六藏。
览胜每寻清伴侣，观山别是好心肠。
年逾七十唯求死，便不埋时也不妨。

[五言律诗]
屋东云移山，屋西日半壁。
余天一剑清，远雨万丝白。
官事痴可了，未遭官长责。
惟应晁夫子，不可别顷刻。

[七言绝句]
两山胜处古坟多，多少英贤发咏歌。
它日浮家钓清濑，腰章吾欲换渔蓑。

[七言律诗]
僊人白日上青冥，千载如闻月下笙。
南北万山俱在下，中间一水独穿城。
江西个是绝奇处，天下几多虚得名。
滕阁孤台非不好，祇缘犹带市朝声。

[七言绝句]
仙衣云样拂轻缁，林下神情特地宜。
妬妇津头风怨急，坏粧聊为□水姿。

[五言律诗]
归去南江水，磷磷见底清。
转逢空阔处，聊洗滞留情。
浦树遥如待，江鸥近若迎。
津途别有趣，况乃濯吾缨。

[五言律诗]
雁塔题名处，蟾宫折桂新。
英雄缀行列，材业济生民。
荣耀初开宴，招呼如此宾。
鹏飞上霄汉，横海脱凡鳞。

[七言律诗]
螭阶看引羽林兵，罢直还家得使旌。
黼帐三云清晓别，锦鄣千骑上头迎。
鸳沈故瓦秋烟阔，凤下长阿夕照平。
谁伴燕休同把酒，嘈嘈歌鼓亚夫营。

[七言绝句]
壕水深清一镜如，天倾瑶屑打成酥。
瑠璃缸面熬琼粥，酿出珠宫白玉腴。

[七言绝句]
曾为祝史趋真馆，屈指于今二十年。
琪树瑶林成想像，直疑当日梦游仙。

[五言绝句]
天道方愈怒，在人宜敬身。
望于经吏内，严自作工程。

[五言律诗]
夜久茅斋静，阶泉遶珮鸣。
行高人莫识，道远自深明。
扫榻酬闲味，依蒲任性情。
丛林终不负，一衲傲平生。

[五言律诗]
端居不出户，满目望云山。
落日鸟边下，秋原人外闲。
遥知远林际，不见此簷间。
好客多乘月，应门莫上关。

[七言绝句]
叔子声名千古香，几多遗爱在襄阳。
后来景行瞻先哲，善政丰碑共久长。

[七言律诗]
鳯城书到锦江边，故里归期愈渺然。
掌上山川初入梦，壶中日月尚经年。
方轮落落难推毂，倦马骎骎怕著鞭。
未佩鱼符无吏责，看花且作拾遗颠。

[五言绝句]
踏青原上饮，祓禊水边歌。
佳节相连好，游人一倍多。

[五言绝句]
妻子休相咎，劳生险自多。
商人岂有罪，同我在风波。

[七言绝句]
哀哉战死国门边，忠孝千年独两全。
盖有完躯保妻子，诞谩奏凯说麋捐。

[七言绝句]
人物如公迺作州，不知谁合致公侯。
清名不与官称等，颇解天公用意不。

[七言律诗]
多生业果种情田，鹫岭宗风好著鞭。
要使野狐惊铁杖，莫令黄叶认金钱。
传衣虽落慧能后，成佛应居灵运前。
趺坐蒲团成冷淡，比从人役竟谁贤。

[七言绝句]
汉朝公主歌黄鹄，秦地佳人唱柳枝。
想见云车度沙漠，一杯湩酪酹明妃。

[七言绝句]
夜静秋清月朗天，时时霜鹤唳芝田。
筑台正与仙人约，少驻人间五百年。

[七言绝句]
一藜屈折入高秋，惆怅天门万里头。
世路转看无直处，黄州以后有儋州。

[五言律诗]
夜静时闻雨，山深远听更。
疎林声转永，孤戍景何清。
方册舒还卷，残缸暗复明。
脱巾搔首坐，曳履欠身行。

[五言律诗]
柳外枫桥转，桑间竹径分。
意行穿竹过，小雨隔溪闻。
日萼团红糁，风漪织翠纹。
不知谁主客，相值两孤云。

[五言律诗]
挟纩如冰薄，无氊替客愁。
绫衾闲直舍，布被老夔州。
楼玉方撑起，山冰莫倚休。
岁寒知小友，余暖肯珍投。

[五言绝句]
可怜圣善寺，身著绿毛衣。
牵来河里饮，蹋杀鲤鱼儿。

[七言绝句]
擢玉自成超俗格，施朱不学入时粧。
莫将罗幕轻遮护，从放樽前自在香。

[七言绝句]
宫娥小小艳红妆，唱得歌声遶画梁。
缘是太妃新进入，座前颁赐小罗箱。

[五言律诗]
山光与水色，独往此中深。
溪沥椒花气，岩盘漆叶阴。
潇湘终共去，巫峡羡先寻。
几夕江楼月，玄晖伴静吟。

[七言绝句]
父老偏怜最小官，晚来争借寿诗看。
般门尽说难挥斧，句法丁宁子细安。

[七言律诗]
灌城眠食叹羁身，凭晓偏惊索镜心。
南纪山川秋望逺，西湖风月夜懐深。
功名鬼妬投机罕，诗酒天嗔绝侣寻。
陈迹自应遅料事，断鸿信杳况云阴。

[五言律诗]
羲娥不停毂，催暑到茅屋。
萍蓬无地头，桑梓念天目。
古吟寓深情，时事堪痛哭。
余生竟何归，行已变陵谷。

[七言绝句]
玉清仙子下云逵，探请东皇第一机。
莫道春归无觅处，年年魂傍陇头归。

[五言绝句]
地穷山亦断，烟水是封圻。
外国衣装盛，中原气象非。

[七言绝句]
消息盈虚理甚明，积阴尽处一阳生。
孤根莫厌风霜甚，昨夜春雷拆甲声。

[五言律诗]
闻说读黄庭，经年远俗情。
为能参溟涬，因不赋清平。
客满转呼酒，诗高偏避名。
谪仙游戏耳，终有玉函迎。

[五言绝句]
年少坐谈玄，钟山直北边。
春风吹梦过，泪浥旧貂蝉。

[五言律诗]
相望咫尺地，久不到蜗庐。
室迩人何远，心亲迹任疏。
交游常念旧，情意只如初。
我欲携囊去，相逢胜寄书。

[七言绝句]
山川马上度边禽，一宿都门永夜吟。
客路不归秋又晚，西风吹动洛阳砧。

[五言绝句]
千古尹山寺，家风不厌贫。
只将这个意，接待往来人。

[五言律诗]
半醉听银漏，轻寒解罽裘。
新阳万物动，小雨五更收。
宿润青槐道，晨辉紫禁楼。
皇恩与天泽，浑逐管弦流。

[七言律诗]
闲坊西曲奉常家，景物天然占一窳。
恰似庾园基址小，全胜浥涧路途賖。
知君陋巷心犹乐，比我侨居事已夸。
且喜杖藜相过易，隔墙无用少游车。

[七言绝句]
梦幻空花六十七，临行犹自老婆心。
鸳鸯绣出与人看，谁知元不犯金针。

[七言绝句]
庭榴结实垫芳丛，一夜飞霜染茜容。
万子同胞无异质，金房玉隔谩重重。

[五言律诗]
风露浩无际，星河淡欲倾。
遥知竝船客，闻我咏诗声。
水鸟横江去，渔舟背月行。
神清不成寐，隐几待窗明。

[七言绝句]
抽身世路崎岖处，掣肘功名逼逐人。
勿谓老来无伎俩，绝踪迹处解藏身。

[五言律诗]
荆楚腊将残，江湖苍莽间。
孤舟载高兴，千里向名山。
雪浪来无定，风帆去是闲。
石桥僧问我，应寄岳茶还。

[五言绝句]
奔丧脱贼手，庐墓至终身。
此大丈夫事，谁云一妇人。

[七言律诗]
水宿山行十日归，李侯应恨尺书迟。
遥知雨别风流后，直到秋高木落时。
负郭生涯千亩竹，长年心事四愁诗。
与君家世如兄弟，岁晚同为丘壑期。

[七言绝句]
春色湖光照锦衣，岸花汀草共芬菲。
若耶溪上游人乐，举棹狂歌半醉归。

[七言律诗]
山林引避一无求，遄返岩廊岂自由。
圣主尊贤载谟诰，故家纪善付春秋。
公诚愿奖朝中意，密勿谋先天下忧。
臭味久令参籍湜，斐然攀赋畔牢愁。

[五言律诗]
若道春无赖，飞花合逐风。
巧知人意里，解入酒杯中。
香湿胜含露，光摇似泛空。
请君回首看，几片舞芳丛。

[七言绝句]
霏霏梅雨洒危层，五月山房冷似冰。
莫谓乾坤乖大信，未明心地是炎蒸。

[七言律诗]
云散天开一饷中，依前飞雪落层空。
琼花巧缀岩端树，玉屑飘随洞里风。
溪浅且游仙掌石，云深不见幔亭峰。
斯游清绝平生少，图画方知未是工。

[七言律诗]
小诎南游得大观，天函无际碧相环。
盘黎错䝤周遭海，亘县绵州诡谲山。
自幸赏音毛颖下，相争充数锦囊间。
更无可以重收拾，莫怪吾诗今次悭。

[五言律诗]
物理或难诘，疑经多未通。
蜚虽笔麟史，荔不产龟蒙。
记异因同蜮，为灾岂减螽。
恨余非博识，安敢注鱼虫。

[七言律诗]
同声相应甚埙箎，雨夜联床只有诗。
断港漫生归棹兴，流年空感浴兰时。
良思难与世情说，衰病聊将僧定移。
须信滞流皆有命，不然安用老天为。

[七言绝句]
东窗便种千竿竹，准拟清风六月凉。
传语报恩珪长老，相烦去作竹街坊。

[五言绝句]
轩骑来相访，渔樵悔晚归。
更怜垂露迹，花里点墙衣。

[七言律诗]
孤臣垂死愈心伤，卷土重来岂望还。
万里海涛鸣战鼓，千年灵气结浮山。
鱼龙亦解齐殊类，犬马谁教到此间。
留得御风魂不散，直须号哭叩天关。

[五言律诗]
言别富沙士，回头五六年。
试询今健否，见谓尚依然。
效意倾新酿，忘怀诵近篇。
尚其频记忆，曾此一留连。

[五言律诗]
河中船已动，岸亦有人行。
城北钟声断，楼东鬼宿明。
倚□□酒醒，搔首小诗成。
□□中秋热，今朝始渐清。

[七言律诗]
久治孤学慕轲丘，投老还乡寡所求。
蓬荜随缘安静默，林泉乘兴访深幽。
高门此地成君志，方驾何时写我忧。
白首故人知所待，一竿同钓鸭陂头。

[七言律诗]
茶梅有意如相伴，梨枣无根未易栽。
稍喜冻逢春渐解，不堪老挟病俱来。
久扃北户寒稀出，已落南枝暖再开。
忘却玉堂供帖子，牛栏西畔觅诗回。

[七言绝句]
年来饮酒不濡唇，蘸甲今朝始为君。
颇似昌黎当日语，人皆劝我若无闻。

[七言绝句]
隠隠飞桥隔野烟，石矶西畔问渔船。
桃花尽日随流水，洞在清溪何处边。

[七言律诗]
他人岂是称才术，才术须观力有余。
兵乱几年临剧邑，公清终日似闲居。
床头怪石神仙画，箧里华牋将相书。
更欲栖踪近彭泽，香炉峰下结茅庐。

[七言律诗]
粟如流水帛如山，依念仓边语笑间。
篇什纵横文案少，亲朋撩乱吏人闲。
杯觞引满从衣湿，墙壁书多任手顽。
遥贺来年二三月，彩衣先辈过春关。

[七言绝句]
家传秘籍慕班斿，有子当追嗣与彪。
好事一瓻如许借，楼前百榼果为丘。

[五言绝句]
三百五篇内，凡言忠孝人。
未尝不流涕，反复为王陈。

[七言律诗]
郊原新绿喜初晴，一曲湖光潋滟明。
几处楼台空锁钥，百年人物尽丘茔。
好花自分随春去，恶木宁思择地生。
独念索居闻识寡，夜窗长对读书檠。

[七言绝句]
腊尽江梅未放春，欲将何物赠情亲。
端居陋巷有真乐，寄语吴门老丈人。

[五言绝句]
岸迥重重柳，川低渺渺河。
不愁南浦暗，归伴有姮娥。

[五言律诗]
我住在村乡，无爷亦无娘。
无名无姓第，人唤作张王。
并无人教我，贫贱也寻常。
自怜心的实，坚固等金刚。

[七言绝句]
拈花微笑争端起，面壁安心閙铺开。
数到老卢明上座，使人心识一时灰。

[七言律诗]
桃李洲中别一春，雪山肯为障红尘。
鬼神半夜应怜我，魑魅今朝不喜人。
烟雨晦明窗外眼，风霜来去树边身。
细思只合归耕好，并舍何由笑我贫。

[七言绝句]
江头尽醉似泥何，管领仙姿酒蒏多。
烟艇两三横岸处，惜花伫立想凌波。

[七言律诗]
如君风貌又精神，自合拖绅近紫宸。
平地有心开洞穴，十年无俸著闲身。
已看青舫垂垂去，须忆绯桃滟滟春。
若向玄英台下过，为言亦是学诗人。

[七言律诗]
锦江春色逐人来，巫峡清秋万壑哀。
正忆往时严仆射，共迎中使望乡台。
主恩前后三持节，军令分明数举桮。
西蜀地形天下险，安危须仗出群材。

[七言绝句]
斜阳澹澹柳阴阴，风褭寒丝映水深。
不要向人夸素白，也知常有羡鱼心。

[七言绝句]
有山有水登临地，无病无愁啸傲身。
世念秋毫除未尽，曲生应恨白头新。

[七言绝句]
春入侯家春事深，日长庭院又沉沉。
客中不耐如丝雨，搅起思家寸寸心。

[七言律诗]
绛节飘飖宫国来，中元朝拜上清回。
羊权须得金条脱，温峤终虚玉镜台。
曾省惊眠闻雨过，不知迷路为花开。
有娀未抵瀛洲远，青雀如何鸩鸟媒。

[七言绝句]
冲开碧落松千尺，截断红尘水一谿。
饱食高眠人不到，日从东出又沉西。

[五言律诗]
南渡六十载，况谈元祐时。
故家垂欲尽，遗事莽难知。
文字既多舛，传闻宁破疑。
唯公有源委，万折必东之。

[七言绝句]
人物同为气所乘，良心露处即良能。
天津有此惊康节，西蜀无之感少陵。

[五言律诗]
驱车出闽峤，微宦历江湖。
沙塞马蹄疾，水天鸿影孤。
楚天时卧鼓，蜀道日飞刍。
万里戎旃客，何当表丈夫。

[七言绝句]
玉指纤纤烟霭中，挥云映日掌微红。
只疑华岳留踪后，更向闽山映碧峰。

[五言律诗]
吾爱陈元年，书生有英气。
语戆人不嗔，酒失心自记。
庭前有奇石，细涤复粗磨。
我有淇澳诗，愿与子同歌。

[七言绝句]
怪底青云懒著鞭，年来余事觉真诠。
圜扉昼辟庭无讼，时访曹溪六祖禅。

[七言律诗]
随缘到处是吾庐，风雨飘飖敢定居。
异县逢君如隔世，七年怪我苦无书。
平生出处皆陈迹，大半交游已故墟。
愁绝不知尊酒尽，醉归儿女笑牵裾。

[七言律诗]
犀围古暗革靴鸣，楚楚衣裾白苎轻。
节概平时长独立，文章近日合双行。
且看辇毂千蹄晓，复忆溪山数峰晴。
一第临临杏花宴，满都春色叫迁鶑。

[七言绝句]
白发萧萧礼部郎，风流不减贺知章。
半生寒饿湖山里，八十重来坐玉堂。

[五言律诗]
蓬鬓秋风老，柴门辙迹疏。
谁同今夜月，望绝故人书。
止酒愁元亮，何心赋子虚。
得诗还喜诵，习气未全除。

[五言绝句]
软坡便伫犊，凉荫聚群髫。
一竖忽然起，恐牛残荳苖。

[七言绝句]
腰间宝剑七星文，臂上雕弓百战勋。
见说云中擒丑虏，始知天上有将军。

[七言绝句]
武昌门外柳如烟，想见潘侯枕曲眠。
欲借一帆春水去，江边皆是楚州船。

[七言律诗]
山风亦会山人意，卷尽天纷扫雪花。
明月当楼情已兴，碧云落纸句还佳。
天威忽霁应通物，仙侣相便合姓麻。
群动已消林木响，卧看星斗隔窗纱。

[七言绝句]
西风挟雨过江来，水树烟村罨画开。
待得夜晴窗有月，横斜祇欠数枝梅。

[五言律诗]
五载朝天子，三湘逢旧僚。
扁舟方辍櫂，清论遂终朝。
远树烟间没，长江地际遥。
帝城驰梦想，归帆满风飙。

[五言绝句]
吾州风物好，惟是欠青山。
忽有洞庭色，来从一笑间。

[七言律诗]
而今参饱似当时，脱尽廉纤到不知。
任短任长休剪缀，随高随下自平持。
家门丰俭临时用，田地优游信步移。
三十年前行脚事，分明辜负一双眉。

[七言律诗]
紫禁晨曦拂晓开，南山秀色鬰崔嵬。
立班驰道苍龙阙，逼耳嵩呼遶殿雷。
清跸一声黄繖动，屯云万骑景舆回。
端门缓辔哦诗罢，误入钩陈豹尾来。

[七言绝句]
莫道车裘事亦轻，仲由勇义乃能行。
欲知共敝为难易，试把车裘验世情。

[七言绝句]
满阶竹影扫斜阳，一枕秋风桂子香。
梦里不知身是客，觉来依旧在他乡。

[七言律诗]
眼光如电气如虹，少日词场互长雄。
几度忆君风月社，十年坐我簿书丛。
痴儿了事未易了，老兔中书今不中。
次第买山归隠去，不嫌苦淡幸来同。

[五言律诗]
杲公玉壶冰，所至自清净。
珪公出林鹤，肯与鸡骛竞。
吾穷得两公，颇觉意气盛。
未能出艰危，犹足起衰病。

[七言律诗]
新见鹊衔庭树枝，黄口出巢今已飞。
栗留啄椹桑叶老，科斗出畦新稻齐。
田家苦作候时节，汲汲未免寒与饥。
去来暴取独何者，请视七月豳人诗。

[七言律诗]
玉树歌残王气终，景阳兵合戍楼空。
松楸远近千官冢，禾黍高低六代宫。
石燕拂云晴亦雨，江豚吹浪夜还风。
英雄一去豪华尽，唯有青山似洛中。

[五言绝句]
熟醉莲荡风，未赏梅溪胜。
踏雪访屏山，今年得乘兴。

[五言律诗]
乱眼悲人事，追程老客颜。
鼍鸣风鼓浪，鴈断日衔山。
此际尘劳混，吾生赋予悭。
吟聫朝晚积，负得贺嚢还。

[七言绝句]
濯锦江头可一杯，碧鸡坊口草堂开。
十年剑外无相识，黄四娘家几度来。

[七言律诗]
初惊簌簌响虫书，稍觉霏霏入草庐。
直是谢娘工说似，未腾欧叟不言如。
相投最惜衣裾片，恋别尤怜瓦缝余。
谁见道山新霁后，嫩寒微峭日光徐。

[五言律诗]
资禀于人异，天钟自粹夷。
怀才无表襮，制行绝瑕疵。
孝比王祥笃，知机下惠遗。
乡闾称厚德，已矣但长噫。

[七言绝句]
浑天星斗胸中转，动地风雷舌上生。
想见少年读书夜，短檠膏尽小窗明。

[七言律诗]
薄宦尘埃易满襟，问盟犹喜盍朋簪。
只今风月一杯酒，他日云山千里心。
杨柳阴疎秋馆静，芙蓉香冷暮江深。
潮回一信西兴渡，为寄相思别后吟。

[七言律诗]
荜为扉阖槿为藩，不似公家地尽宽。
阶下才容数片席，窗前也种十余竿。
蜗牛舍畔幽丛小，行马门中翠影寒。
应似鹪鹩与鹏鸟，一枝层汉各心安。

[七言律诗]
骊珠三百照倾箱，一一都全味色香。
道远鹤觞齐骑驿，雨多龙伯护津梁。
蠲烦已笑冰无味，过眼仍同玉有光。
报贶无他空觅句，更惭诗骨谢凌霜。

[七言律诗]
使者耕时出省春，联翩珠玉又前陈。
先声所暨摇山岳，落笔相豪泣鬼神。
嘉与九城俱晏粲，讫无一事尚棼泯。
独惭衰惰归何晚，亦著中间作廪人。

[七言绝句]
旋著朝衫拜九天，荣光夜半属星躔。
渭南且作诗人伴，敢望移封向酒泉。

[七言绝句]
无妨自是莫相非，清浊高低各有归。
鸾鹤群中彩云里，几时曾见喘鸢飞。

[七言律诗]
竹如翡翠侵帘影，苔学琉璃布地纹。
高卧更无如此乐，远游何必爱他云。
闲听谢朓吟为政，静看萧何坐致君。
只恐老身衰朽速，他年不得颂鸿勋。

[七言绝句]
千山行尽见平川，鸡犬相闻俗晏然。
父老共知仁圣意，十年重借使君贤。

[五言律诗]
渔舍枕沧湾，如游赤壁间。
羡鱼虽迹似，匪钓却心闲。
松古龙千尺，溪清玉一环。
无人相伴醉，沙觜弄潺湲。

[七言律诗]
大纛高牙古帅垣，甘泉人物帝王孙。
文如贺白尤寒素，政似龚黄更本原。
岁课未书先报政，诏封频趣定调元。
欲知惠爱今多少，水满长川月满村。

[五言律诗]
何处幽林蜕，来依禁树鸣。
风緌非冒宠，露腹祗知清。
晓韵飘觚阙，残嘶逗彩甍。
秋螳多怒臂，寂寞好全生。

[五言绝句]
一切眼昏瘴，皆因热所伤。
莫令肝脏冷，泪出转难当。

[七言绝句]
玉柱泠泠对寒雪，清商怨徴声何切。
谁怜楚客向隅时，一片愁心与弦绝。

[七言绝句]
生无一点烟火食，死有千年书传香。
饮墨为何疑罚谪，成仙缘此信荒唐。

[七言绝句]
凌晨饱饭渡秦溪，要上青山九级梯。
不使瓯闽隔人世，头陀力与五丁齐。

[七言绝句]
雨浥蒲风晚更凉，数花薝卜净生香。
高眠深稳清无梦，尽觉人间白昼长。

[七言绝句]
躬耕乐道真吾事，三聘看来未是荣。
时尚可为君更悟，何妨藜藿度残生。

[五言律诗]
万顷洪涛里，巍然阅古今。
云烟三岛接，花木四时深。
乱石维舟住，西风倚槛吟。
朝宗知不断，凄切此时心。

[七言绝句]
白茆职此不知年，井窦回环会饮仙。
遗迹空存春酒瓮，通天灵窍尚依然。

[七言绝句]
一变姓名离百越，越城犹在范家无。
他人不见扁舟意，却笑轻生泛五湖。

[七言绝句]
鸣笳擂鼓拥回军，破国平蕃昔未闻。
大夫鹊印摇边月，天将龙旗掣海云。

[七言绝句]
蝉眼龟形脚似蛛，未尝正面向人趋。
如今饤在盘筵上，得似江湖乱走无。

[七言绝句]
此日君王自抚师，列营争望翠华旗。
不失一矢戎酋毙，又胜澶渊却敌时。

[五言绝句]
寒茭翳秋塘，风叶自长短。
刳心一饱余，并得床敷软。

[五言律诗]
一见林中客，闲知州县劳。
白云秋色远，苍岭夕阳高。
自说名因石，谁逢手种桃。
丹经傥相授，何用恋青袍。

[七言绝句]
灶鬼何为便赫然，似嫌刀机苦无膻。
图书得免同煨烬，却頼厨人凊不眠。

[五言律诗]
林下复池边，其如春暮天。
花仍无数落，柳亦第三眠。
强饮非能剧，狂歌不取妍。
流芳何预事，只是自怡然。

[七言绝句]
官初罢后归来夜，天欲明前睡觉时。
起坐思量更无事，身心安乐复谁知。

[五言律诗]
中散不偶世，本自餐霞人。
形解验黙仙，吐论知凝神。
立俗迕流议，寻山洽隐沦。
鸾翮有时锵，龙性谁能驯。

[五言绝句]
参宁杀人者，三至尚逾垣。
叹息子闵子，孝哉无闲言。

[七言律诗]
青帘有酒不妨赊，素壁无诗未足夸。
所重晚芳犹在日，可关秋色易为花。
深枝苒苒粧溪翠，碎片英英剪海霞。
莫管金钱好行市，寂寥相对是山家。

[七言绝句]
绝顶烟开霁色新，万家台观密如鳞。
城中楚楚银袍子，来读曾碑有几人。

[七言律诗]
家在朱帘画舫中，今朝误入水精宫。
江澄不起无风浪，天远长垂未霁虹。
酒熟杯盘供雪鲙，诗成岛屿落霜枫。
帆来帆去何曾歇，万顷烟波属钓翁。

[七言律诗]
纷纷未了向来因，同在浮沤寓此身。
顾我久拚庵外事，知公曾是个中人。
斋盂已厌五鼎食，诗卷初无一点尘。
今代王孙能乐此，中兴祥瑞不缘麟。

[七言律诗]
长风清洒翳天尘，捧出重光耀世轮。
龙衮未温当扆坐，凤书先轸向隅人。
一缄符命来差缓，四尺先坟梦已频。
衰老将何报明主，雪霜柯干艸莱身。

[七言绝句]
流落天涯老病身，归心一点逐新春。
故人少借论思口，放我山林作散人。

[七言律诗]
闻有佳音自日边，羁臣感极却凄然。
矜愚本自加三宥，作赋休云谪九年。
戏膝但能纡彩服，侍香那复望青毡。
恩隆天地当何报，击壤为甿老一鄽。

[七言律诗]
天公极意办元宵，顷刻挼云作雪飘。
茂苑长洲花剪玉，苏台香径砌成瑶。
千灯剩喜开红药，两鬓还惊插素标。
客子孤舟寒折骨，无端诗伯苦相撩。

[五言绝句]
春来日渐长，醉客喜年光。
稍觉池亭好，偏宜酒瓮香。

[七言绝句]
濯翠筛红献晚晴，为渠日脚护归程。
碧云四合如相妬，才剩西边一缕明。

[七言绝句]
阴符宝字逾三百，道德灵文止五千。
今古上仙无限数，尽于此处达真诠。

[七言绝句]
分符拥节几经年，闻道方成屋数椽。
只恐未容高枕卧，却须持橐听鸣鞭。

[五言律诗]
六出飞琼玖，云愁正腊天。
寒声生密竹，爽气彻纯绵。
故苑风初静，重楼月向圆。
何当酬此景，蘸甲引金船。

[七言律诗]
彭寿殇龄共两空，幻泡缘影梦魂中。
缺圆宿会长如月，飘忽浮生疾似风。
修短百年先后定，贤愚千古是非同。
南柯太守知人意，休问陶陶塞上翁。

[七言律诗]
邺下家声晚更高，南朝徐庾总儿曹。
向来霖雨无双手，多在秋风一二毛。
舌本旋浇甘露碗，词锋久淬䴙鹈膏。
已知造物叮咛意，鸣鹤如今在九皋。

[七言绝句]
妾自吴宫还越国，素衣千载无人识。
当时心比金石坚，今日为君坚不得。

[七言律诗]
代期渐可数光阴，掉鞅归时秋已深。
篱菊正牵元亮眼，江鲈还动季鹰心。
迎新送故人徒扰，兴利除残我不任。
唯有溪山不辜方，未尝旷日废清吟。

[五言绝句]
牲碑别正朔，祠祝虏衣冠。
神亦岂堪此，出门山雨寒。

[五言律诗]
芒鞋下葑中，步步沈轻罩。
既为菱浪飐，亦为莲泥胶。
人立独无声，鱼烦似相抄。
满手搦霜鳞，思归举轻櫂。

[七言绝句]
才叔传神笔更奇，一分为二两无疑。
心追造物无穷巧，后代能名今可知。

[七言律诗]
弄晴天气半昏明，春思不如诗思新。
芳草斜阳王谢燕，落花流水晋秦人。
百年台榭几杯酒，一片笙歌九陌尘。
可笑游蜂贪酿蜜，引渠儿辈口生津。

[七言律诗]
织水轻烟擘不开，晚峰浓翠积成堆。
吹残黄叶风犹舞，飞尽青天鸟却回。
万古关河空拊髀，半天风雨独持杯。
欲将直道干侯印，政恐舟从陆地推。

[七言律诗]
碧空溶溶月华静，月里愁人吊孤影。
花开残菊傍疎篱，叶下衰桐落寒井。
塞鸿飞急觉秋尽，邻鸡鸣迟知夜永。
凝情不语空所思，风吹白露衣裳冷。

[七言律诗]
魏公间气孰能俦，纤若登梯量自优。
父母床无烹子刃，相公腹有济川舟。
江山之外云端鹤，天地中间海上鸥。
学进识明涵受阔，连天远水月明楼。

[五言律诗]
巷竹欹将倒，林花湿不飞。
总将枝上雨，洒入轿间衣。
晴色犹全嫩，春寒肯便归。
祗能欺客子，户户闭荆扉。

[五言律诗]
倦马鞍鞯破，佣奴糗茹陈。
不为终老计，犹作远行身。
惶惑逢岐路，迟留俟过人。
经时无可问，极目尽荆榛。

[五言绝句]
岩畔春将老，残花自点苔。
牛头峰下客，曾见祖师来。

[七言绝句]
近水浅桃不忍看，似临清镜惜红颜。
骑驴主簿吟诗瘦，应秃千毫笔管斑。

[七言律诗]
焚香置榻拂氍毹，困倚蒲团坐结趺。
丈室曾瞻一居士，台山岂有两文殊。
信心自得超三界，明眼何尝滞四隅。
伯雪相逢能目击，电机已笑涉泥涂。

[七言绝句]
黄帘绿幕护轻寒，犹忆当年叩画栏。
红烛泪残人语寂，玉人曾隔绮窗看。

[七言律诗]
罢吟鹦鹉草芊芊，又泛鸳鸯水上天。
一棹冷涵杨柳雨，片帆香挂芰荷烟。
绿摇江澹萍离岸，红点云疏橘满川。
何处邈将归画府，数茎红蓼一渔船。

[五言律诗]
重九开科历，千龄逢圣纪。
爰豫瞩秦坰，升高临灞涘。
玉醴浮仙菊，琼筵荐芳芷。
一闻帝舜歌，欢娱良未已。

[五言律诗]
访古未云已，会心良独多。
犹应趁风月，从此徧岷峨。
万里澹秋色，一江明暮波。
他年问鱼鸟，能复记相过。

[七言律诗]
玉颜高并向阶除，静笑寒藤学草书。
未信东君无职事，不惭西子是邻居。
曾教王母藏青鸟，拟问嫦娥借玉梳。
尊得花王威势重，也应知慕蔺相如。

[七言绝句]
细风攲叶撼宫梧，早怯秋寒著绣𦈡。
玉宇无人双燕去，一弯新月上金枢。

[七言律诗]
昔事东流共不回，春深独向渼陂来。
乱前别业依稀在，雨里繁花寂寞开。
却展渔丝无野艇，旧题诗句没苍苔。
潸然四顾难消遣，秪有佯狂泥酒杯。

[七言绝句]
阴澹园林岁欲霜，怪来和气满中堂。
要知积善工夫巧，变得人间作寿乡。

[七言绝句]
已作龙钟后时者，懒于街里蹋尘埃。
如今便别长官去，直到新年衙日来。

[五言律诗]
相应乳鸠鸣，桑间返照平。
明津小舫度，高陇一牛耕。
林薮归心健，尘埃病骨轻。
屈骚魂爽在，未许独君清。

[五言律诗]
朝空笭箵去，暮实笭箵归。
归来倒却鱼，挂在幽窗扉。
但闻𫚥蚬气，欲生苹藻衣。
十年佩此处，烟雨苦霏霏。

[五言律诗]
地僻市声远，林深荒径迷。
家贫惟饭豆，肉贵但羹藜。
假贷烦邻里，经营愧老妻。
曲肱聊自乐，午梦破鸣鸡。

[七言律诗]
西风寥落做重阳，人在东南水一方。
地僻阻它鸿鴈信，天寒撩我菊萸觞。
江澄素练鱼翻赤，叶剪红绡蟹结黄。
不是倚阑迷望眼，欲凭归鴈问苏郎。

[七言绝句]
风声不作寒无力，云翳才收月有华。
清兴牵人眠不得，开门共看古梅花。

[七言律诗]
天低野旷树蒙蒙，尽入金鹅望眼中。
青嶂月生双雁去，碧溪云绕乱帆通。
平篙落照沈烟墅，结阵寒鸦噪暝丛。
岁月飞腾吾懒矣，昏钟迢递起秋宫。

[五言律诗]
零落谁家冢，乌鸢出土飞。
黄金知有属，白骨竟无归。
野鸟啼阴树，行人吊夕晖。
盖棺犹未定，何况此生微。

[七言律诗]
天上何时落斗星，化为巨石罗翠屏。
洞拆三叉盘空曲，壁立万仞穿青冥。
客寻旧路不知处，龙去千载犹闻腥。
欲访僊子问真诀，岩扃寂寂水泠泠。

[七言绝句]
石刻蛟螭扶绣柱，金盘龙凤走雕楹。
万年枝上流莺啭，屏掩春山梦不成。

[七言律诗]
东皇旌节下蓬壶，一夕芳菲徧海隅。
红破露花将引蝶，绿深烟柳已藏乌。
异乡旅食频年久，故国风光此日殊。
常是登高牵望眼，醉吟今喜在江湖。

[七言律诗]
未向漆园为傲吏，定应明代作征君。
传家奕世无金玉，乐道经年有典坟。
带雨小舟横别涧，隔花幽犬吠深云。
到头终为苍生起，休恋耕烟楚水𣸣。

[五言律诗]
读书忘岁月，人竞笑蹉跎。
但得甘旨足，宁辞辛苦多。
龙泉去铓刃，蜗角亦风波。
知我为亲老，不知将谓何。

[七言绝句]
日晒霜融步步泥，旬余不到石泉西。
连朝和暖得干路，唤取邻翁来杖藜。

[五言律诗]
淮楚俗轻扬，萧萧古战场。
残兵空壁垒，旷野失农桑。
鱼蟹西风市，菰蒲浅水塘。
君山足诗景，何事访渔郎。

[五言律诗]
晏斋风雨夜，门掩是深山。
绝俗诗编净，怀人书尺闲。
儿孙今满眼，鸡犬久怡颜。
万籁定俱寂，高标不可攀。

[七言绝句]
妙圆无相劫前人，随类权分百亿身。
月夜御楼才报晓，平明六国尽逢春。

[七言律诗]
圣朝未许领樷祠，拥褐清羸不自支。
邓禹有灵应笑拙，周公无梦固知衰。
得闲要及身安日，到死应无睡足时。
七百日来尘满抱，今朝湔祓有新诗。

[五言律诗]
牛闺临浅汉，鸾驷涉秋河。
两怀萦别绪，一宿庆停梭。
星模铅里靥，月写黛中蛾。
奈许今宵度，长婴离恨多。

[七言绝句]
寂寞梅花处士坟，竹围岩脚一泉深。
隃瞻翠辇曾游处，水钥年年护绿阴。

[五言律诗]
松树落钗股，晓行犹见灯。
圆亭方井水，老寺少年僧。
涧响夜疑雨，云寒春欲冰。
山僮错相认，应道我来曾。

[五言绝句]
猿猴尝学禅，立德固坚久。
能乘狮子游，不为狮子后。

[五言绝句]
智出建成上，贤于子纠多。
至今称让帝，当日唤宁哥。

[七言绝句]
原思非病贫何患，回也虽贫乐有加。
岁晚与谁同此味，梅花深处是君家。

[七言绝句]
用铅须得汞相和，二姓为亲女唱歌。
炼到紫河车半地，白云相伴鹤回过。

[七言律诗]
野寺虚堂倚翠微，云山极目望中疑。
溪寒连舰栏干直，日暮髙楼鼓角悲。
倒景星河光破碎，乱萤灯火影参差。
贯休髣髴英灵在，应笑登临强赋诗。

[五言律诗]
天作周文合，祎褕礼可观。
屡陪金辇幸，几奉玉巵欢。
吴女簪新柰，梁房掩旧兰。
春深蚕事起，谁复上桑坛。

[七言绝句]
三年瘴海卧炎霄，梦隔青风一水遥。
万里归来悲故物，铜驼埋没草齐腰。

[五言律诗]
树羽迎朝日，撞钟望早霞。
故人悲宿草，中使惨晨笳。
气有冲天劒，星无犯斗槎。
唯余孔公宅，长接鲁王家。

[五言律诗]
春事觉垂垂，春行似后期。
草根花片积，人语鸟声随。
酒病因过量，棋输为好奇。
欲归愁路远，月色若为私。

[五言律诗]
富者非义取，朴风争肯还。
红尘不待晓，白首有谁闲。
浅度四溟水，平看诸国山。
只消年作劫，俱到总无间。

[五言律诗]
雨余春更好，日出望还新。
暄鸟啼惊客，林花笑向人。
年华如过鴈，世事剧飞尘。
置酒陶嘉月，滔滔醉任真。

[五言律诗]
高阁横秀气，清幽并在君。
簷飞宛溪水，窗落敬亭云。
猨啸风中断，渔歌月里闻。
闲随白鸥去，沙上自为群。

[七言绝句]
冰骨清疏绿玉君，连环高节粉花纹。
截来好作仙翁箒，独倚扶桑扫白云。

[七言绝句]
精蓝靖馆手同携，细与重论文暇时。
须信有方藏肘后，可能无药起支离。

[七言律诗]
虚老空山学圃翁，荷锄头白雪蓬松。
芥台如臂何曾梦，菜脑生筋漫自供。
不料官园苍玉束，绝胜禁脔紫驼峰。
更烦诗手剪春雨，剩与一番风露胸。

[五言律诗]
晚策倚危榭，群峰天际横。
云阴下斜谷，雨势落褒城。
远渡孤烟起，前村夕照明。
遥怀寄新月，又见一棱生。

[七言律诗]
极浦寒云压雁低，石矶老叟手如龟。
茫茫沙上银千顷，袅袅风前玉一丝。
鹭失芦花惊月早，鱼吹柳絮上冰迟。
故人物色嫌相认，纵有羊裘不敢披。

[七言绝句]
两处擒来共一炉，一泓真水结真酥。
刀圭滋味吞归腹，浇灌黄芽产玉符。

[七言律诗]
士为浮名若挂钩，夫君心事独休休。
阙书不害为全马，误笔何妨作牸牛。
少铁赢铜闲计较，着蓑衣锦等风流。
世间自有真轻重，归把功夫向里求。

[七言律诗]
畴昔相知似弟昆，那知半世死生分。
无缘更饮杯中物，想见能修地下文。
有愧乘车葬元伯，仅同解劔吊徐君。
他年黛色参天处，是子会稽山下坟。

[七言绝句]
男儿自有四方志，离别岂能动刚肠。
功名未遂身未死，白眼青青频举觞。

[七言律诗]
日高荒庙掩双扉，杉迳无人鸟雀悲。
昨日江潮起归思，满窗风雨觉来时。
何堪身计长如此，闲尽炉灰却是疑。
赖有碧云吟句客，禅余相访说新诗。

[七言律诗]
方袍相引到龙华，支策开襟路不赊。
法味已同香积会，礼容疑在少施家。
逸民羽客期皆至，疎竹青苔景半斜。
究竟相依何处好，匡山古社足烟霞。

[五言律诗]
深居饶野兴，门冷入杉松。
鸟外闲频往，人间事罕逢。
水轩吟片月，秋榻梦千峰。
忆得看新雪，相招静话重。

[七言律诗]
屈指良交十四人，隙驹风烛渐为尘。
当初花下三秦客，只有天涯二老身。
乘醉几同游北内，寻芳多共谒东隣。
此时阻隔关山远，月满江楼泪满巾。

[七言绝句]
峡口寒流如箭急，滩头轻棹若云奔。
玉峰楼锁人归去，回首斜阳一黯魂。

[七言绝句]
架桥筑路村翁事，裂网伸钩老妪心。
自笑年来足衰态，轩昂故步懒重寻。

[七言律诗]
借水开花体态丰，护畦寒日玉珑璁。
素槃黄琖清尊并，绿箸青簪白发同。
楚楚凌波明振鹭，翩翩遵渚洁飞鸿。
断肠莫赋招魂句，我政怜渠趣未穷。

[七言律诗]
三严望仗正徘徊，曙色盈盈正殿开。
青琐侍香扶日出，紫霞护阙拥山来。
班联鹓鹭仙官舞，影动龙蛇淑气催。
禁秘天颜常咫尺，小臣愿进万年杯。

[七言绝句]
不拥吴姝与赵姬，不笺尔雅作书痴。
只今抱膝缘何事，北望中原有所思。

[七言律诗]
扬子江边犬吠村，苏公宅畔蝶游园。
沧波对景标层塔，野市逃喧植外樊。
亭榭高低随卉木，门庭光彩属儿孙。
本朝名相青毡在，傍筑书斋细讨论。

[七言绝句]
别来重见最伤神，能问朋游故与新。
岂谓紫玄翁有语，悲欢今已是唐人。

[五言律诗]
严山多嵯峨，婺水争平远。
山如古屏张，水似横轴展。
世绝郭熙画，我无摩诘诗。
熟视眼中景，偃蹇不得追。

[五言律诗]
尘缨羁我身，对景慵著语。
青山唤倚栏，壮气临颍汝。
曾云卷油幕，万岭眇烟缕。
酒阑一横笛，楼前叶自雨。

[七言律诗]
君犹芹泮老宾朋，我似房公再世僧。
烟径幽寻春澹沲，月窗冷语夜澄凝。
人情感旧多为祟，酒盏浇愁更计升。
笑命棋枰同永夜，旋添萁火上篝灯。

[五言绝句]
齿有数般苍，教伊识不妨。
莫言为小事，识得大贤良。

[五言绝句]
雪簷晴作雨，道空日如年。
燕坐无余事，床头易一编。

[五言律诗]
窗外梧桐树，霜风特地吹。
莫轻初下叶，长别所生枝。
便有青葱见，应无岁月追。
先人移得汝，吾鬓复如丝。

[五言律诗]
青山吐白玉，团栾光万顷。
何时飞来峰，著此破昏暝。
料想清夜阑，主人深自领。
安得招欢伯，三人成对影。

[五言律诗]
良将未得用，几人能赏音。
恩难忘一饭，报肯惜千金。
旧俗喜出胯，后时空愧心。
至今重风义，庙食配淮阴。

[七言绝句]
昨夜花间成酩酊，今日天风吹始醒。
炉香深炷坐中庭，独看竹梢移午影。

[七言律诗]
鹳鸣双𫇛压中流，断送余分不尽秋。
石罅有声轰壮语，风骄无计尼真游。
江神自合供如愿，艇子尤能送莫愁。
却笑湖庄真落莫，但留斜日照归驺。

[五言律诗]
卜筑南湖上，梅花几度春。
身缘作诗瘦，家为买山贫。
野步维渔艇，江楼岸醉巾。
谁知会稽叟，不愧葛天民。

[七言绝句]
瑶台夜滴金茎露，水殿凉生玉枕风。
卧看星河归阁晚，月斜疏影转梧桐。

[五言律诗]
德地见图牒，神机发杜棱。
寇围炎甚火，壶饮冽于冰。
古邑桑田换，灵源鉴面澄。
如今风月夕，煮茗诧山僧。

[七言律诗]
吾舅风流名海内，霜清月淡有梅诗。
君曾一向蒸湘识，句里悬应摸索知。
邂逅已能成屡见，殷勤还辱问归期。
谈间并为诸兄谢，从此论交更不疑。

[七言律诗]
曾谒仙宫最上仙，西风许醉桂花前。
争欢酒蚁浮金爵，从听歌尘扑翠蝉。
秋霁卷帘凝锦席，夜阑吹笛称江天。
却思紫陌觥筹地，兔缺乌沈欲半年。

[七言绝句]
昌黎久愿列三王，我亦曾亲翰墨香。
惜别依依重回首，棠矶风月更思量。

[七言绝句]
间世宗英学海龙，交情尤为野人浓。
天香御茗分奇绝，尽是殷勤手自封。

[五言律诗]
细雨南窗夜，青灯对榻眠。
升沈嗟薄宦，聚散忽流年。
失路谁推毂，他时看著鞭。
竹林须款集，君亦暂留连。

[七言绝句]
篱落鸡豚傍水涯，萧萧杨柳放新芽。
石尤故逞波涛恶，使我行踪看晚霞。

[七言律诗]
儒习平生祇自酸，可能学古到商盘。
风尘世路知难拗，潢潦词源恐易干。
已愧登瀛联俊彦，那堪上水费嘲弹。
饕荣愧乏经时策，安得军中有范韩。

[七言律诗]
晓出城南信杖藜，江乡小圃百花开。
侑尊妓女骑馿去，顶笠僧官跃马来。
几架秋千红嬝娜，数行箫管绿低徊。
隔河小艇人歌舞，摇荡春光不肯回。

[七言绝句]
山行三日厌泥行，幸自今晨得一晴。
又听数声泥滑滑，情知浪语也心惊。

[七言律诗]
六尺残躯病复羸，况堪日日更添衰。
满怀可惜精明处，一语未能分付时。
沙里有金然索拣，石中韫玉柰何疑。
此情牢落西风暮，倚遍栏干人不知。

[七言绝句]
古邑荒凉瞰小溪，青山高与白云齐。
凤凰飞去巢阿阁，未肯重来觅故栖。

[七言绝句]
红叶如花晓日晞，隔林深处叫黄鹂。
听来浑似春风语，啼向西风不是时。

[五言律诗]
冲晓入山去，行行遵远途。
滩头横略彴，林表出浮图。
麦饭田家饷，松醪野店酤。
红尘自扰扰，心与白云孤。

[五言律诗]
朋好日寥落，征骖那忍闻。
先成数日恶，更负十年薰。
客棹秋泷水，官邮暮岭云。
图南尚良食，少作吊湘文。

[七言绝句]
玉质纯苍理致精，锋芒都尽墨无声。
相如间道还持去，肯要秦人十五城。

[七言绝句]
斫竹和梢编作篱，微风如在竹林时。
无人来访庞居士，晚日疏阴光陆离。

[七言律诗]
郊亭十里绕风漪，一鉴光涵万象微。
胜址几年因事废，遗芳今日识公归。
凤山前直供晨翠，鲸海旁连涨夕晖。
少并江湖鱼钓乐，绿蓑青笠鳜鱼肥。

[七言律诗]
云梦江头见故城，人间四十载垂名。
马蹄践处东风急，鸡舌销时北阙惊。
岳客出来寻古剑，野猨相聚呌孤茔。
腾身飞上凤凰阁，惆怅终乖吾党情。

[七言律诗]
滔滔世事黯难言，忽忽光阴况晚年。
草野姓名萤爝里，江湖消息马风前。
论交有得无新故，处变如常是圣贤。
何幸相知足磨琢，言诗须到赐商边。

[七言律诗]
青丝垂领称华簪，结驷千门别第深。
学舍问诗衣五彩，家庭佐酒寿千金。
赪兰媚畹供晨膳，碧草生塘动昼吟。
独感旧游移岸谷，山阳疏笛泪涔涔。

[七言绝句]
十口相将泛巨川，来时暖熟去凄然。
关津若要知名姓，定是孤儿寡妇船。

[七言绝句]
再来东白日无休，剸割唯忧或滞留。
满眼烟尘真可厌，幸而涵碧见清秋。

[五言绝句]
落花随流水，刘阮曾拈起。
吃了入桃源，未是真如理。

[五言律诗]
秋物向摇落，客心真悄然。
高风已凉夜，澹月始晴天。
拂幌单𦈌怯，凝尘故扇捐。
露华休早滴，羁鹄不曾眠。

[七言绝句]
娉婷未嫁惜琵琶，借与诗人著意夸。
不数前人推引曲，只矜赵女绮罗花。

[五言律诗]
一天风雨暗，楼外失青峦。
枕簟三更梦，襟怀六月寒。
酒船知独载，诗卷为谁删。
咫尺松湾路，思君欲见难。

[七言律诗]
莫向醉乡寻畔域，古今容尽太平人。
沈酣天地来同处，脱略衣冠去卜邻。
一境断无车下土，四时惟有瓮头春。
虚亭未敢从君饮，犹欠陶公漉酒巾。

[七言律诗]
庙蚃灵祠属二公，齐心相望切朱宫。
绿渠缭绕壖垣水，广沼清泠涨殿风。
已咏应麟来五畤，仍歌翔雁杂殊翁。
遥知毕事期寻胜，尚问衰羸未厌穷。

[七言律诗]
太末先生道德尊，朅来闽底佐雄藩。
两年不作如弦急，千里真成挟纩温。
南亩但闻农击壤，列城那得吏敲门。
胸中久蕴经纶业，盍上星辰侍紫垣。

[七言律诗]
槛外山花照眼明，独怜幽抱向谁评。
因寻乐处诗为友，欲破愁城酒作兵。
歌罢倦吟多少句，醉余强进两三觥。
春光容易催人老，莫把污名玷此生。

[七言律诗]
北林苍翠拱岩𬮱，中起红楼迥照人。
四面山河千古在，百年城市一朝新。
夜深灯火明沙路，秋冷笙歌拥画轮。
莫讶使君频宴乐，欲令盍郡物皆春。

[七言律诗]
生平但识古书耽，老至方知世路谙。
君想归途在巴蜀，我行何日返东南。
江湖比苦无书疏，风月今怜阻笑谈。
暇日销忧应有作，簿书仍急亦何堪。

[五言律诗]
君向长沙去，长沙仆旧谙。
虽之桂岭北，终是阙庭南。
山霭生朝雨，江烟作夕岚。
松醪能醉客，慎勿滞湘潭。

[七言绝句]
江城木落又秋高，归梦难成客鬓凋。
拟倩西风吹雨去，莫来窗下打芭蕉。

[七言律诗]
忆初识面越庠时，余教尝蒙觉后知。
早念儿童能刻赋，晚逢夫子许言诗。
从容江介心方壮，蹭蹬京华鬓已衰。
道旧不须亲握手，满篇往事略无违。

[五言律诗]
昔闻天祚际，城此镇东州。
坏堑寻余镞，荒祠立故侯。
荆榛无茂日，禾黍几番秋。
江上寒潮水，依然到石头。

[五言律诗]
微云起肤寸，大荫弥九州。
至仁虽爱物，用舍如春秋。
晴空不成雨，远岫行归休。
何疑陶渊明，一去如惊鸥。

[五言绝句]
先传传后学，自觉觉天民。
鲁儒迷甚者，何以救迷人。

[七言律诗]
葱蔚敬亭非索漠，几希陶宅遶扶疏。
江山壮观惟人助，祖祢高情陟彼砠。
雄笔仙才镌勒见，属车尘界默存书。
柴荆虽掩渔竿挂，旌㦸嵯峩表旧庐。

[七言绝句]
春归重到是何时，满劝教渠醉似泥。
长短亭前芳草满，醉中归去路应迷。

[七言绝句]
人间著脚尽危机，睡觉方知梦境非。
莫怪富春江上客，一生不厌钓渔矶。

[五言律诗]
海内兵方起，离筵泪易垂。
怜君负米去，惜此落花时。
想忆看来信，相宽指后期。
殷勤手中柳，此是向南枝。

[七言律诗]
小斋寂寂似禅寮，卧数更筹觉夜遥。
帐外残灯欺不寐，梁间栖燕伴无聊。
江湖蹭蹬朱颜改，忧患侵凌壮志消。
挂旆天山少年事，此身终负圣明朝。

[五言律诗]
忆昨登门日，驩传考室诗。
谓公安且吉，何意哭于斯。
遗老典刑尽，此邦名教悲。
谁能传耆旧，他日慰吴儿。

[五言律诗]
弱冠投边急，驱兵夜渡河。
追奔铁马走，杀虏宝刀讹。
威静黑山路，气含清海波。
常闻为突骑，天子赐长戈。

[七言律诗]
山腰路转响湾泉，一径悠然陟翠巅。
满眼祥云绕法供，刊岩瑞像俨金仙。
元戎孝感诸天护，古木歌题峭壁镌。
俯仰岩亭尽幽绝，夜深灯火更流连。

[五言律诗]
残雪照篱落，空山无俗諠。
鸡寒懒下树，人晏独开门。
废圃春荣动，回塘雾气昏。
谁家岁酒熟，辍棹忆西村。

[七言绝句]
手翻河汉出天关，雪漱霜飞照眼寒。
且向亭前供玩好，却来笔底作波澜。

[五言律诗]
水与秋月色，清无一点瑕。
有情山共远，无限日初斜。
鹭下沈寒苇，雁空遗暖沙。
旋将隄畔木，学泛斗边槎。

[五言律诗]
江浒行厨转，关头细路过。
手摩如象石，目送卧龙坡。
肮脏云端柏，鬅鬙雨后莎。
晚来晴更好，舟发乱山阿。

[七言绝句]
自言几载不闻琴，屡听清弹苦契心。
少待庭柯蝉噪静，为师更作醉翁吟。

[五言律诗]
秋风吹故城，城下独吟行。
高树鸟已息，古原人尚耕。
流年川暗度，往事月空明。
不复叹岐路，马前尘夜生。

[七言绝句]
折天一径入林幽，乱石牙牙蹲虎丘。
不为生公夜点首，世间般若自头头。

[五言律诗]
芝廛光分野，蓬阙盛规模。
碧坛清桂阈，丹洞肃松枢。
玉笈三山记，金箱五岳图。
苍虬不可得，空望白云衢。

[五言律诗]
昔日题诗处，重来续胜游。
绿阴初入夏，苍鬓几经秋。
细雨渡头市，孤烟汀际舟。
溪山虽信美，翻恨不淹留。

[七言绝句]
壮志如何便遽忘，故宜一旦问为邦。
行藏独与吾夫子，不类当时狷与狂。

[五言律诗]
佳景多为寺，一房当翠微。
炉香穿野霭，杉露滴僧衣。
割蜜蜂喧牖，抛生鸟候扉。
山深随兴味，斜日不须归。

[五言律诗]
山好晴边出，风微雨后凉。
凭栏幽鸟语，步屧草花香。
尘事何时了，浮生有底忙。
此身垂老大，不自决行藏。

[七言律诗]
安乐窝中春梦回，略无尘事可装怀。
轻风一霎座中过，安乐窝中天外来。
日影转时从杖屦，花阴交处傍樽罍。
人间未若吾乡好，又况吾乡多美才。

[五言律诗]
山公怀泾渭，濬冲遭鉴赏。
代岂无若人，吹嘘青云上。
念君如济水，抱清伏泉壤。
行潦酌尊彝，吾犹恃源往。

[七言绝句]
夕阳微傍小窗明，便遣飞虫作意鸣。
天共梅花元有约，谁教草色上荒城。

[七言律诗]
鄮山鄞水百祥开，壮士昂头谢草莱。
戛玉锵金俱杰出，纡青拖紫正朋来。
未饶卫国多君子，何独山东有相材。
富贵功名随步武，清时钟鼓且衔杯。

[七言律诗]
入蜀归吴三首诗，藏于笥箧重于师。
劒关夜读相如听，瓜步秋吟炀帝悲。
景物也知输健笔，时情谁不许高枝。
明年二月春风里，江岛闲人慰所思。

[七言绝句]
文略也从牵吏役，质夫何故恋嚣尘。
始知解爱山中宿，千万人中无一人。

[五言律诗]
鄞国棠阴在，壶山墓草黄。
庆源长不竭，善训永无忘。
燕雀春风里，烟云碧瓦傍。
命书何日下，潜德发幽光。

[七言绝句]
风前无语立须臾，接得双双锦鲤鱼。
一等是传真的信，有通书有不通书。

[七言绝句]
溪上千峰碧玉环，瞰溪台榭紫云间。
鸟啼花落非人世，似在金鼇山上山。

[七言律诗]
新月斜光依约见，夜蝉高树有时鸣。
曲眉不想西家样，馁腹还思二子清。
迭代物华何足较，古今荣辱岂须惊。
静来应觉能闲少，人事区区逐日生。

[五言绝句]
感郎金针赠，欲报物俱轻。
一双连素缕，与郎聊定情。

[七言绝句]
定庵回首几春风，坏砌颓簷咽暮钟。
惟有窗间双月桂，花开还似旧时红。

[七言绝句]
月淡云浓弄晓晴，草中白处路微明。
垂鞭缓辔十余里，始听鸣鸡第一声。

[七言律诗]
东行西行日暮归，川云漠漠雨霏霏。
蝗余场上禾收薄，酒贵街头客醉稀。
买犊躬耕空自力，灼龟占岁又成非。
稚孙索饭殊关抱，怜汝何时得瓠肥。

[七言绝句]
三军不动旗闪烁，老婆正是魔王脚。
赵州无柄铁扫帚，扫荡烟尘空索索。

[五言律诗]
簷影微微落，津流脉脉斜。
野船明细火，宿鴈聚圆沙。
云掩初弦月，香传小树花。
邻人有美酒，稚子夜能赊。

[七言律诗]
废诗不复匠苏州，蠹简于人风马牛。
喜有丘明能撰次，极知水部愈风流。
句分竞病应难敌，家有封胡可解忧。
共叹宣城游岱早，剩招去干不能收。

[七言律诗]
须句别驾伟仪刑，陵谷初无见坦平。
七子建安推世艺，五经中秘擅家声。
南宫参掇端如梦，东观分携空复情。
莫爱谿堂好风月，早来龙尾道前行。

[七言律诗]
芙蕖供色更供丝，缉就沙溪水面漪。
疎密整斜于雪似，香轻软细与风宜。
集裳妙得灵均意，织藕新翻蜀客词。
唤作似花还得否，只应花却似渠伊。

[七言绝句]
柳影人家燕子飞，东风落絮罥游丝。
欲题崔护桃花句，惆怅春深子满枝。

[七言绝句]
月浸千林万壑秋，听琴惊起鹤回头。
孤云带湿藏空谷，不逐人间富贵浮。

[七言律诗]
偶泛扁舟向海埏，初非有意访神仙。
蓬莱方丈不可问，汉武秦皇空复然。
水上楼台皆蜃气，石间膏馥是龙涎。
麻姑曾共方平说，行复扬尘变土田。

[七言律诗]
身世如萍漫浪休，机心谁遣误沙鸥。
从来风月惊人句，即是湖山买屋谋。
访友定寻云外寺，携壶须上竹边楼。
知音自有渔樵侣，莫被人称第一流。

[五言律诗]
漱甘凉病齿，坐旷息烦襟。
因脱水边屦，就敷岩上衾。
但留云对宿，仍值月相寻。
真乐非无寄，悲虫亦好音。

[七言律诗]
行槖萧萧又出门，岂应踪迹溷东园。
诗书无地人间世，山野有亭江上村。
几许春秋由白髪，谁能枝叶事闲言。
行矣吾衰今已矣，独将清梦到乾坤。

[五言绝句]
处处是方便，此理几人荐。
不识雪峰球，错认盐官扇。

[七言律诗]
鸿都清集秘图开，遍阅真仙暨草莱。
气韵最奇知鹿马，丹青一定见楼台。
宴觞更盛华林会，坐客咸推大厦才。
久事簿书抛翰墨，文林何幸许参陪。

[五言律诗]
半世择交友，深知仅数人。
情亲无语忌，岁久转心真。
世乱身难定，话长天易晨。
相逢元不料，一笑鴈峰春。

[七言律诗]
摇落江村菊就荒，苦无节物报重阳。
病来欲废传杯旧，老去唯思著帽强。
已变枫丹秋尽力，仅存萸紫晚添香。
登高有景那能赋，唤取骚人赵与黄。

[五言律诗]
岁月孤槎转，风波断梗随。
谢三元自惯，巽二莫相欺。
沙岸往来拍，芦林开阖吹。
欠伸呼斗酒，一笑酹冯夷。

[五言律诗]
不觉日还至，方惊岁已残。
吾徒知寂寞，尺素问平安。
颠眴复如此，诗成讵可观。
寻常邈胡越，祇觉怕风寒。

[七言律诗]
今古交情市道同，转头立地马牛风。
如何听履星辰客，犹念孤舟蓑笠翁。
馈药双奁芬玉雪，解包百果粲青红。
看渠即上三能去，大小毗陵说两公。

[五言律诗]
自有箪瓢乐，那须璧帛迎。
后凋仁者寿，独往圣之清。
古不称千驷，今犹重两生。
吾衰久无泪，一恸为耆英。

[七言绝句]
草舍隆中一幅巾，闭门三致汉将军。
纷纷自献知何有，终遣斯人了鼎分。

[七言绝句]
石晋尊夷取帝华，如何两世覆邦家。
杀胡林下天还报，剖腹盐心归帝羓。

[七言绝句]
四山如画古端州，州在西江欲尽头。
漫道江山解留客，老夫归思甚东流。

[七言律诗]
黄卷无端作睡媒，火云万朵鬰崔嵬。
暑如酷吏何当去，薰自重华知几来。
脚踏层冰思远壑，手遮赤日厌飞埃。
披襟坐石不能夜，忽听南山起怒雷。

[七言律诗]
故人有意真怜我，灵荈封题寄荜门。
与疗文园消渇病，还招楚客独醒魂。
烹来似带吴云脚，摘处应无糓雨痕。
果肯同尝竹林下，寒泉应有惠山存。

[七言绝句]
仙子去，眇云程，天风杳杳珮环清。
回望九州烟雾白，千山月落影纵横。

[五言绝句]
朝亦出门嗁，暮亦出门嗁。
蛛网挂风里，遥思无定时。

[七言绝句]
茧馆轻寒晓漏残，春阴桑柘碧于蓝。
宵衣愿治先农事，故敕宫娥学养蚕。

[五言律诗]
湖鼎丹成日，中天瑞鹤迎。
愁云迷帝幄，泪雨洒都城。
黼翣增摧割，龙輴忽启行。
千官陪素仗，九殒欲无声。

[七言律诗]
仙台下见五城楼，风物凄凄宿雨收。
山色遥连秦树晚，砧声近报汉宫秋。
疎松影落空坛静，细草香闲小洞幽。
何用别寻方外去，人间亦自有丹丘。

[七言绝句]
北风翦水玉花飞，翠袖凌寒不自持。
脉脉含情无一语，水边篱落立多时。

[七言绝句]
簷牙窗额两三株，只欠王维画雪图。
开卷不题元字脚，碧窗圜蜡有如无。

[七言绝句]
前三三与后三三，不可承当不可参。
更问清凉多少众，月移松影落寒潭。

[七言绝句]
平叔曾过魏秀才，何如老子致元台。
苍松翠竹青苔迳，也不传呼宰相来。

[五言绝句]
谤议不自辨，亲朋那得知。
雨中驱马去，非是独伤离。

[七言绝句]
十载京尘染布衣，西湖烟雨与心违。
随车尚有书千卷，拟向君家卖却归。

[七言律诗]
过我跫然惊见君，无容膝处接殷勤。
火乘云气下为祟，风挟水声来解纷。
酒榼自随酣盛德，茶瓯相继醒新闻。
黄扉青琐从今去，大策清时翰墨勋。

[七言律诗]
辞源浩荡输沧海，笔势飘飖薄紫霞。
公府荐才犹未试，士林沦滞不须嗟。
相逢转更开怀抱，一跌何尝挂齿牙。
文帝欲兴三代治，可容贾谊在长沙。

[七言绝句]
破灯盏里已无油，放去光明照九州。
暴雨暴风吹灭了，光明不在旧床头。

[七言绝句]
分明写出岘山诗，陇树初寒晚照低。
掩卷只思人堕泪，不思量到白铜鞮。

[七言绝句]
碧树当窗啼晓莺，间关入梦听难成。
千回万啭尽愁思，疑是血魂哀困声。

[七言绝句]
陂麦连云惨淡黄，绿阴门巷不多凉。
更无一片桃花在，借问春归有底忙。

[七言律诗]
怜君庭下木芙蓉，袅袅纤枝淡淡红。
晓吐芳心零宿露，晚摇娇影媚清风。
似含情态愁秋雨，暗减馨香借菊丛。
默饮数杯应未称，不知歌管与谁同。

[五言律诗]
两月窜荆棘，愁生祇自怜。
屈盘茅屋底，擎跽野人前。
尽室逾百指，看囊无一钱。
长安望不见，何日静戈鋋。

[七言律诗]
四方群盗苦未平，况闻中原多甲兵。
百年讐耻幸已雪，何意复失东西京。
呜呼机事难适至，成败君看岂天意。
战骨连营漫不归，空流烈士中宵泪。

[五言绝句]
已绝朱林渡，还瞻白塔擎。
欲从微径陟，复命小舟横。

[七言绝句]
开元观近水心寺，丹峤蒙鸿第几峰。
夜半醮坛星月冷，珠藏学海睡骊龙。

[七言绝句]
春光晓看如残梦，院静宜兼竹影疏。
新处触时佳意在，夜寒犹怯枕衾孤。

[七言律诗]
绿发襄陵新长官，面颜虽老渥如丹。
折腰聊为五斗屈，把酒犹能一笑欢。
红枣林繁欣岁熟，紫檀皮软御春寒。
民淳政简居多乐，无苦思归欲挂冠。

[七言律诗]
知君月下见倾城，破恨悬知酒有兵。
老守亡何惟日饮，将军竞病自诗鸣。
花枝不共秋敧帽，笔阵空来夜斫营。
爱惜微官将底用，他年只好写铭旌。

[七言绝句]
一片孤云逐吹飞，东西终日竟何依。
旁人莫道能为雨，惟恨青山未得归。

[七言律诗]
踏破千林黄叶堆，林间台殿鬰崔嵬。
谷泉喷薄秋逾响，山翠空蒙昼不开。
一壑祇今藏胜概，三生畴昔记曾来。
解衣正作留连计，未许山灵便却回。

[七言绝句]
文章落笔有谁先，坐上诗成海外传。
明日帝京应纸贵，开帘却扇有新编。

[七言绝句]
溪西受日云山丽，乞与溪东作锦屏。
好把生绢写归去，光华清昼烂门庭。

[七言律诗]
风借吴松十幅蒲，春愁渺渺际烟芜。
傍船时有能言鸭，举网今无巨口鲈。
欲访龟蒙前杞菊，谁怜麋鹿旧姑苏。
一尊重酹沙头月，物色分流到我无。

[五言律诗]
我已成衰谢，传家在此儿。
俄然闻感疾，至欲别呼医。
愁绪浑无奈，忧心祇自知。
如今安乐也，有酒任盈巵。

[七言律诗]
只道诗家无续灯，半村今喜见孙曾。
非关竽瑟异王好，自是文章多命憎。
题赠向人无苦秘，流传后世岂无能。
溪头賸欲连朝住，舟子催行底见仍。

[五言律诗]
岁晏陪京守，心闲俗自安。
斗城供近望，天幕借余欢。
秀句然萁待，幽经濯手看。
不因邮问数，谁识政条宽。

[七言绝句]
秧畴夹岸隔深溪，东水何缘到得西。
溪面祗销横一枧，水从空里过如飞。

[五言律诗]
御极三宸正，调元一气淳。
铜台漳水夜，玉匣汉陵春。
地拓山河旧，天升日月新。
自今遗老内，有是四朝人。

[五言律诗]
东园长新笋，映日复穿篱。
迸出依青嶂，攒生半绿池。
色因林向背，行逐地高卑。
但恐春将老，青青独尔为。

[五言律诗]
倚竹情何极，伤春事已阑。
长眉弯月薄，翠袖怯天寒。
倩妇拢新鬓，凭人易旧冠。
轻闻骑马客，相趁隔篱看。

[五言律诗]
攘攘谁逃死，黄泉不独君。
一官书载考，五举擅多文。
异日辽东鹤，当年冀北群。
承家知有子，翮就看摩云。

[七言绝句]
凉风一扫宿云轻，隠隠收雷不复惊。
试决小池疏积潦，谁教蛙吻顿无声。

[七言律诗]
白驹一掷起尘埃，紫凤高𬸣出草莱。
盛德日随流水远，清声时逐好风来。
百年正属文明际，万事犹须干济才。
荐牍几多闻九极，宠章何日下三台。

[七言律诗]
转头良友死生分，独鹤如何不念群。
慨想平生空洒涕，追吟佳句只看云。
只鸡墓隧违徐志，群盗潢池尚楚氛。
赖有幽人慰岑寂，此方教体在音闻。

[七言律诗]
五老闲游倚舳舻，碧梯岚迳好程途。
云开瀑影千门挂，雨过松黄十里铺。
客爱往来何所得，僧言荣辱此间无。
从今愈识逍遥旨，一听升沉造化𬬻。

[七言律诗]
造化真机动静便，谁云巧智可同年。
蓝田日暖烟生玉，闽峤霜浓木有绵。
万象为春皆是物，一花不实岂其天。
吾身太极元同运，阳长阴消在所缘。

[七言律诗]
又携诗卷到南州，尘满征衫雪满头。
桃李春风故园梦，江山落日异乡愁。
樽前一笑真奇事，坐上诸君尽胜流。
政倚清谈洗胸臆，莫教王粲赋登楼。

[五言律诗]
离人非逆旅，有弟谪连州。
楚雨沾猨暮，湘云拂鴈秋。
蒹葭行广泽，星月棹寒流。
何处江关鏁，风涛阻客愁。

[七言律诗]
持节南来耸百城，就分帅阃握边兵。
尽令殊俗窥风采，更许佳山托姓名。
岘首要须刊伟迹，习池底事著狂生。
风流人物今宗主，物物俱蒙不朽荣。

[五言绝句]
借问辽东鹤，归来得许悲。
浮生随念变，何待冢累累。

[七言律诗]
参裨不解力吹嘘，掺别何劳叹索居。
子去定为慈父母，邦人应得乐田庐。
临漳从此无苛吏，严濑曾闻治猾胥。
暇日若亲横槊赋，为言珍重百砗磲。

[七言律诗]
名在金华季孟间，流传佳句落人寰。
异时文采今何在，扫地风流唤欲还。
賸馥见分虽有意，小巫自顾独何颜。
源明不恨生衰俗，尚喜人中识鲁山。

[七言律诗]
梅霖才自歇𩃎𩃱，又复油然注上河。
水绕百畦虽喜足，雨当六月不嫌多。
甑虽未及炊先种，头已先低粒晚禾。
岁事莫于田祖卜，只于堂下听弦歌。

[七言律诗]
城郭尘埃心自村，一生吟褐任乾坤。
江湖处处客曾席，风雨潇潇人闭门。
蕙帐晓空云出岫，芜城春老竹生孙。
诗囊挑入苍烟去，谁管斜阳到韵轩。

[七言绝句]
菜园墙倒晴方筑，房店篱穿雨过修。
院宇漏时随分整，儿孙大小尽风流。

[七言绝句]
醉袖舞低千嶂月，清歌遏住九天云。
鸿归燕去伤秋老，鹤唳猿啼觉夜分。

[五言绝句]
众生非灭度，说灭度成误。
真如法界中，你我何门户。

[五言律诗]
新诗忽相问，知我有如君。
陶令早还里，少游终守坟。
犂锄聊自课，笔砚未全焚。
时放出门步，仰天看过云。

[五言律诗]
道人深闭门，二客来不速。
摄衣负朝暄，一笑皆捧腹。
逍遥烟中策，放浪尘外躅。
晤言或世闻，谁谓非绝俗。

[五言律诗]
季也获金印，籀文秦不如。
情知非鬼篆，恨不识天书。
池静龟游罢，庭闲鹊鬬余。
春风还旧物，疏俊独怜渠。

[五言律诗]
上天谁与问，四序曷相干。
已季春成暮，当温气反寒。
农心忧地冻，俗眼惜花残。
我岂殊民意，身为父母官。

[七言律诗]
面如玉盘身八尺，燕语清狞战袍窄。
古岳龙腥一匣霜，江上相逢双眼碧。
冉冉春光方婉娩，黯然别我归稽𪩘。
他年必帅邯郸儿，与我杀轻班定远。

[七言绝句]
霄汉风尘俱是系，蔷薇花委故山深。
怜君独向涧中立，一把红芳三处心。

[五言律诗]
远宦身安不，题书泪几行。
千山万水路，一日九回肠。
𫛸鴂怀春语，蘼芜入梦香。
王孙归未得，归得早还乡。

[七言律诗]
幼把儒冠飏壁根，朅来巾侍乳峰僧。
吟诗清苦规寒子，舂碓辛勤慕老能。
锦镜闲看花琐碎，瀑崖戏击玉棱层。
惜分阴语宜鞭策，望汝来挑暗室灯。

[五言律诗]
平生醉与吟，谁是见君心。
上国一归去，沧江闲至今。
钟繁秋寺近，峰阔晚涛深。
疎放长如此，何人长得寻。

[五言律诗]
祖祖唯心旨，春融日正长。
霜轻莎草绿，风细药苗香。
月满真如净，花开觉树芳。
庭前莺啭处，时听语圆常。

[七言律诗]
卢郎到处觉风生，蜀郡留连亚相情。
乱后江山悲庾信，夜来烟月属袁宏。
梦归兰省寒星动，吟向莎洲宿鹭惊。
未脱白衣头半白，叨陪属和倍为荣。

[七言律诗]
囊封初上九重关，是日清都虎豹闲。
百辟动容观奏牍，几人回首愧朝班。
名高北斗星辰上，身堕南州瘴海间。
不待他年公议出，汉廷行召贾生还。

[七言律诗]
故都遥想草萋萋，上帝深疑亦自迷。
塞雁已侵池籞宿，宫鸦犹恋女墙啼。
天涯烈士空垂涕，地下强魂必噬脐。
掩鼻计成终不觉，冯驩无路𢽾鸣鸡。

[七言绝句]
月头支给买花钱，满殿宫人近数千。
遇著唱名多不语，含羞走过御床前。

[七言绝句]
客愁满目政无聊，忽报船经杨子桥。
未到江南心已喜，隔江山色碧相招。

[七言律诗]
俛仰之间又一年，旧游新话两茫然。
惊心会聚初何所，满意飞腾不在边。
眇眇桃宫聊记取，峩峩芸阁久回旋。
岁寒玉雪清冰地，才著纤尘是市廛。

[七言律诗]
曾随嘉客在层峦，秋色阴晴一望间。
洞外暂乘云缥缈，林端时露水湾环。
维舟暇日来寻胜，经世高才却爱闲。
闻说使君歌舞去，盛游应不减东山。

[七言绝句]
秋蘂深红胜菊黄，拒霜却是最宜霜。
仲谋有子来江表，先与乔娘醉晚粧。

[七言绝句]
春入西园何苦夸，我曾狂醉洛城花。
如今老大都无兴，独坐晴轩看落霞。

[五言律诗]
莫问无求意，浮云喻可知。
满盈如不戒，倚伏更何疑。
乐矣贤颜子，穷乎圣仲尼。
已过知命岁，休把运行推。

[五言律诗]
兔舂金臼药，幻出广寒宫。
时听数声响，皆归一转功。
云霄大境界，几案小屏风。
何独沙为戏，人间万事同。

[五言绝句]
穷愁好著书，到此已绝笔。
十年意外谤，庶可弭万一。

[五言绝句]
行子惜日月，美人轻别离。
风吹蒲苇丛，及时当早归。

[七言律诗]
国事如今到底输，九天难叩哭穷途。
精忠无一郭中令，异志居多刘寄奴。
经哨地空如大漠，逃生山险甚飞狐。
回头钟鼎王侯宅，今是谁人便豢刍。

[七言绝句]
簿书堆里得抽身，梅柳风前触眼新。
报答好春还著语，今朝犹喜是闲人。

[七言绝句]
出处平生慕乐天，东坡名自乐天传。
文章均得江山助，但觉前贤畏后贤。

[七言绝句]
折柳歌中得翠条，远移金殿种青霄。
上阳宫女含声送，不忿先归舞细腰。

[五言律诗]
到处有同人，多为赋与文。
诗中难得友，湖畔喜逢君。
冻把城根雪，风开岳面云。
苦吟吟不足，争忍话离群。

[七言律诗]
珥笔风谣萃此州，二年坐啸政非优。
樽前自愧孔文举，竹下欣逢王子猷。
九琐洞天空怅望，一麾江海漫淹留。
归心拟借南风便，万里沧波一叶舟。

[五言绝句]
彩槴纵横设，雕厨次第开。
须防何法盛，直入此中来。

[五言律诗]
野虞雉为媒，谷谷雌召雄。
阴机发翳绿，碎迸锦缬红。
耳目诱于物，颠倒不有躬。
窒欲当如泽，涵渟清镜空。

[七言绝句]
晚学无由识道真，前贤未许继芳尘。
道从何进从何止，敢叩无为绝学人。

[五言律诗]
一斋难过日，况是更休粮。
养力时行道，闻钟不上堂。
惟留温药火，未写化金方。
旧有山厨在，从僧请作房。

[五言律诗]
雁雁西北来，亦复东南翔。
动物各有时，吾当谨行藏。
厚□违严风，密袂御凛霜。
陶然茅簷下，一箧生春阳。

[七言绝句]
江右君臣笔力雄，一言宫体便移风。
始知姬旦无才思，祗把豳诗咏女功。

[七言绝句]
鄱水新门号永平，永平何止一鄱城。
愿言广此平天下，黎庶长无愁叹声。

[七言绝句]
残书倦展水沉烧，那有堂前学子嘲。
卧读萧陈秋夕句，不知烟暝鸟争巢。

[五言律诗]
高竹数十尺，仍在高花上。
柴门昼不开，青碧日相向。
非止身休逸，是亦心夷旷。
能知闲之乐，自可敌卿相。

[五言律诗]
涨江方断渡，小棹信轻生。
贫贱谁怜汝，漂浮空自惊。
一官终窃食，何计早归耕。
忽发骚人恨，凄凉久未平。

[七言律诗]
风前不见玉壶冰，追想欷歔泪欲横。
官小仅能离令尹，家贫还祗似书生。
深沉每见仁人勇，惠爱常留长者名。
不负铭诗幷篆字，千年松柏共佳声。

[七言绝句]
夜深风霰入油疏，小院灯明自勘书。
料得系舟低柳下，一江烟雨怨离居。

[七言绝句]
鹳鸣于垤妇长叹，鸿渐于陆夫远征。
何似山亭闻鹤唳，无人静坐月三更。

[五言律诗]
积石横成岭，行杨密映门。
人声隠林杪，僧舍遶云根。
顿摄尘缘尽，方知象教尊。
只应羊叔子，名字与山存。

[七言绝句]
春枕梦回孤馆悄，世故萦心愁不了。
山深夜闲子规啼，残月满窗天未晓。

[七言绝句]
时平廊庙半夔龙，赵将何人说李葱。
一见黄麾识全仗，始知赤舄有三公。

[七言律诗]
酒兴诗情尚自如，形骸可怪顿成疏。
平生只倚双凫舄，此日常须一鹿车。
寂寂岂惟惭邓禹，厌厌更觉类曹蜍。
晚窗弄笔聊湔祓，数首清诗手自书。

[五言律诗]
倜傥先言路，经纶重鼎司。
武文兼二允，爱直见双遗。
无复灵台论，空伤薤露诗。
邢山向郑国，千古意同悲。

[五言律诗]
鹤氅轻冠冕，谁人不羡君。
松斋秋掩月，石窦醉眠云。
远墅灶烟合，寒原驿路分。
前行鞭瘦马，余恨暂离群。

[七言绝句]
一生活计一身闲，日与白云相往还。
五百年间知此味，华山去后到梅山。

[五言绝句]
不能送行客，赠以绿杨枝。
试看青青眼，此心当自知。

[七言律诗]
故国斜阳草自春，争元作相总成尘。
孔明已负金刀志，元亮犹怜典午身。
肮脏到头方是汉，娉婷更欲向何人。
痴儿莫问今生计，还种来生未了因。

[七言律诗]
汉庭诸老尽忠良，何事台头独抗章。
万里还家心似水，三年忧国鬓成霜。
盛时好去金毛鼠，明主应思铁面郎。
圣世工夫须著力，心中一点要明光。

[七言绝句]
清江一日走千艘，独有闲仙不喜遨。
几处白云思暮合，数行红树又秋高。

[五言律诗]
何事苦萦回，离肠不自裁。
恨身随梦去，春态逐云来。
沈定蓝光彻，喧盘粉浪开。
翠岩三百尺，谁作子陵台。

[七言律诗]
横塘日澹秋云隔，浪织轻飔罗幂幂。
红绡撇水荡舟人，画桡掺掺柔荑白。
鲤鱼虚掷无消息，花老莲疎愁未摘。
却把金钗打绿荷，懊恼露珠穿不得。

[七言绝句]
旌旗翻日淮南道，兴罢归来雪一船。
正有佛光无处著，独将佳句了山川。

[五言律诗]
为客忆归舍，归来还寂寥。
壮时看欲过，白首固非遥。
独酌几回醉，此愁终不销。
犹残鸡与犬，驱去住山椒。

[五言绝句]
春信今年早，江头昨夜寒。
已教清彻骨，更向月中看。

[七言绝句]
雪月风花总不知，雕奇镂巧学支离。
四时多少闲光景，无个闲人领略伊。

[七言律诗]
世路羊肠淹客游，尘缨来此濯清流。
半窗修竹翠含雨，一片澄湖冷浸秋。
地僻莓苔侵石几，机忘鸥鹭近渔舟。
夜凉酒醒未能睡，诗句欲成搔白头。

[七言律诗]
柳外风樯迅莫追，柳间迟日弄晴晖。
青春已作堂堂去，乌辔何由缓缓飞。
入户呢喃轻语燕，隔林咿轧静鸣机。
谁言四月芳菲尽，萱草葵花觉昨非。

[七言绝句]
七十二峰都插天，一峰石廪旧名传。
家家有廪高如许，大好人间快活年。

[七言绝句]
竹窗镫火足相陪，惟怕梅花画角催。
我欲敧眠寻好梦，照人隙月更徘徊。

[七言律诗]
积阴为患恐沈绵，革去方惊造化权。
天放旧光还日月，地将浓秀与山川。
泥途渐少车声活，林薄初干果味全。
寄语残云好知足，莫依河汉更油然。

[七言绝句]
一丈深溪一丈鱼，不论高价只愁无。
携来缕作霜盘鲙，美玉纷纷得所沽。

[五言绝句]
素质天然静，清芬绕鼻根。
更于翘楚上，一笔起冰魂。

[七言绝句]
楼石山前薝卜花，品题从昔属诗家。
君看五字齐梁句，句好当令屈宋衙。

[五言律诗]
已辱临岐送，还能唤酒来。
欲行虽倥偬，数刻为裴回。
出处岂漫尔，古今宁异哉。
滔滔勿渠叹，落落自余哀。

[七言绝句]
人向长安渡口归，长安不见但云霏。
只应白鹭曾相识，船到前头更不飞。

[五言律诗]
青玉紫骝鞍，骄多影屡盘。
荷君能剪拂，躞蹀喷桑干。
踠足追奔易，长鸣遇赏难。
𪭢金一万里，霜露不辞寒。

[七言绝句]
前年赴急合梁山，一岁征行一岁还。
待到故乡能几月，明朝又出雁门关。

[七言绝句]
日脚初添一线长，飞花撩乱压微阳。
朱门满酌羊羔酒，谁念茅茨有绝粮。

[五言律诗]
高楼三百尺，落日几登临。
越国一尝胆，吴娃频捧心。
野猿窥燐火，宫燕语秋霖。
坐久忽闻笛，五湖烟水深。

[七言律诗]
玉研朱弓不可寻，暖风催绿麦成阴。
越山行尽见平野，江上水流无逝音。
地跨京师都邑壮，俗兼吴楚智谋深。
诏书宽大邦人诵，知有贤侯缓辔临。

[七言律诗]
室中恰受一蒲团，也抵三千世界宽。
上策莫如扃户坐，苦闲犹复取书看。
蔬青饭软枝梧老，窗白炉新准备寒。
堪笑此翁幽独惯，却嫌儿女话团栾。

[七言律诗]
才智不足狂有余，此身老健更谁如。
齿牢尚可决干肉，目瞭未妨观细书。
不怪模棱嗤了了，但惊紾臂劝徐徐。
晓看瓜垄初牵蔓，一笑呼儿勿废鉏。

[五言律诗]
再见非无分，相逢自昔缘。
牛峰留满岁，鹤峤别经年。
师友今尤惜，书题远尚传。
蔡山连越巂，细认落鸿边。

[七言律诗]
镇日双栖向画梁，有时飞去为谁忙。
得泥趁暖添芹垒，掠水因风贴柳塘。
语重唤回芳草梦，舞轻时罥落花香。
五陵年少伤春恨，书系红丝拟寄将。

[七言律诗]
宿雨顽云拨不开，紫霄佳处访楼台。
青山九锁固奇甚，古洞一深如此哉。
拔地千林俱秀润，擎天一柱最崔嵬。
出山爽气尚相属，数里清溪送我回。

[五言律诗]
晓色夺灯焰，秋寒侵薄帷。
漏冲吟思断，风从魂梦归。
万虑不婴抱，一心初息机。
都忘尘土上，裘马鬬轻肥。

[七言律诗]
闲适珍台腆旧仪，趣归方俟诏封泥。
人生七十古犹少，执政二三今与齐。
忽见墓门陈石马，空怀宾阁奉金犀。
不须知识方流涕，处处俱成桃李蹊。

[五言律诗]
见物便见心，无物心不现。
十方通塞中，真心无不遍。
若生知识解，却成颠倒见。
睹境能无心，始见菩提面。

[七言绝句]
心随天末江波远，愁似沙津柳带长。
向晚飞花度墙影，半晴烟雨发山光。

[五言绝句]
欲识永明旨，门前一湖水。
日照光明生，风来波浪起。

[七言绝句]
翠云箱里叠樬栊，楚葛湘纱净似空。
便著清江明月夜，轻凉与挂一身风。

[七言绝句]
本为梅花判痛饮，却嗅梅香消宿酲。
日欲落时始上马，青羊宫前闻发更。

[七言绝句]
夹屋青松长数围，午风摇影舞僛僛。
幽禽叶底鸣相应，时引残声过别枝。

[七言律诗]
郡印拘人祇看山，簿书无尽且偷闲。
不羞暮景桑榆上，聊寄高情宇宙间。
颇葺池台增旧观，旋栽桃李待堪攀。
老公此意君知否，未有菟裘未得还。

[五言律诗]
云根无觅处，藏在此山阿。
地僻尘缘少，心清诗料多。
竹虚元有节，水止故无波。
甚欲投簪去，同君住薜萝。

[五言律诗]
君向零陵日，分携又雪天。
地遥行几郡，官小度三年。
兰芷芳条洁，潇湘翠色连。
从来苦吟思，归赋若多篇。

[七言绝句]
东逾辽水北滹沱，星象风云喜共和。
紫气关临天地阔，黄金台贮俊贤多。

[七言律诗]
石龟不念岁月古，旧记已灭名尚留。
道傍苍木老霜雪，涧畔野草随春秋。
讹传细读华阳传，灵迹独闻姚比丘。
可凭定力验今昔，人间万事徒悠悠。

[七言律诗]
仙人白鹤渺烟霞，野日昏昏噪暮鸦。
城外土馒同此味，墙头浊酒且须赊。
堪舆信有玄通理，造物能私富贵家。
宜尔何公微意在，石盘流水映桃花。

[五言律诗]
谁言肤寸像，胜力妙人天。
欲疗众生病，阴扶济世贤。
身微须覆护，眼净照几先。
岂为成功报，犹应历劫缘。

[五言律诗]
九折山围市，双溪水浸田。
号风吹客袖，落雪舞蛮氊。
塞上寻归马，波间畏跕鸢。
此生随所适，老去合乘边。

[五言绝句]
法界是檀那，人天福德魔。
力尽箭还坠，依前入爱河。

[五言绝句]
乾坤几反复，乘凌惜俄顷。
怀古视平芜，令人发深省。

[七言律诗]
都人层立似山丘，坐啸将军拥棹游。
遶郭烟波浮泗水，一船丝竹载凉州。
城中覩望皆丹雘，旗里惊飞尽白鸥。
儒将不须夸郄縠，未闻诗句解风流。

[五言律诗]
事主惟公直，承恩赴历阳。
舟浮淮水远，路绕楚山长。
馆谒僧侵月，郊迎吏蹋霜。
下车难久滞，飞诏即征黄。

[五言绝句]
祇为因无用，方能伴住山。
不因无用后，伴我住应难。

[七言律诗]
韩偓当年赴七闽，舟行过此倍凝神。
江边石上知谁处，绿战红酣别是春。
往事几多书不记，仙源依旧地无尘。
花光柳色今何限，更有才人胜古人。

[五言律诗]
松竹庞公宅，丘坟倚相家。
和声敦雁序，秀色茂兰芽。
鲁秉方如昔，淮流讵可涯。
踌躇不欲去，寒日任西斜。

[七言绝句]
坐拥湖山把一麾，当年吏部只吟诗。
平章功业如今许，弃了吟诗选得碑。

[五言律诗]
悬匏曲沃上，孤筿汶阳隈。
形写歌鸾翼，声随舞凤哀。
欢娱分北里，纯孝即南陔。
今日虞音奏，跄跄鸟兽来。

[七言律诗]
本是偷闲择一枝，静中此乐有谁知。
山光照座年年在，世事于人日日非。
春研有诗吟即事，夜灯无梦到相思。
汉阴老子机何有，禅病今来减带围。

[七言绝句]
白鸥飞来类从汝，寒鴈瞥起几导吾。
未觉咫间能万里，曲肱残梦落东湖。

[七言绝句]
何须著意苦吟诗，未动毫端万景随。
千载骚人还把手，谁云陶谢不同时。

[五言律诗]
月桂花上雨，春归一凭栏。
东西南北客，更得几回看。
红衿映肉色，薄暮无乃寒。
园中如许树，独觉赋诗难。

[七言律诗]
于赫仁皇训典垂，宽慈实德太平基。
鸿图植远文孙绍，燕翼谋深烈祖贻。
宝历初更思善治，瑶编久阅抚良规。
平平王道今犹昔，海宇雍熙庶可期。

[七言绝句]
碧涧潺潺暮山紫，闭关危坐心如水。
窗间微见一枝横，鼻观得香尤可喜。

[五言律诗]
朝发光林寺，崎岖渡复攀。
抠衣缘翠湿，侧足下苍颜。
急雨欲平涧，断云时见山。
祗应超胜地，行路未尝难。

[七言绝句]
越井岗头松柏老，越王台上生秋草。
古木多年无子孙，牛羊践踏成官道。

[七言律诗]
数行空下侍臣班，十六回春一梦阑。
天意预形传国玺，人生难望返魂丹。
银河寂寂星垣暗，金阙冥冥羽卫寒。
月色满宫谁怅望，春来无处接回鸾。

[七言律诗]
到处闻人乞篆踪，学来年久有深功。
墨池阔类湘江水，笔冢高齐太华峰。
金锡罢飞新解虎，铁盂收掌旧降龙。
知师吟恋烟村景，不肯回头望九重。

[七言绝句]
身已偏枯无一边，还丹悔不问师传。
便教老寿如彭祖，仅活人间八百年。

[七言律诗]
人世应无第二楼，暮云飞不到帘钩。
未开宝鉴青冥里，先涌冰轮碧海头。
白似雪涛翻赤壁，壮如夜日出罗浮。
酒醒何处吹横玉，径欲乘风万里游。

[七言绝句]
清风披拂藓苔痕，洞里仙乡万古春。
有路尽通尘世客，来游何独是三人。

[七言律诗]
已得浮生到老闲，且将新句拟玄关。
自知清兴来无尽，谁道淳风去不还。
三百正声传世后，五千真理在人间。
此心终待相逢说，时复登楼看暮山。

[七言律诗]
荒村风物几嗟吁，鬼笑陈人旅更孤。
鸦黠待船抛食饱，骨灵撑岸蚀泥枯。
酸肠百结攅年里，古镇三义截路隅。
平漠展残斜日赤，有书无鴈过西湖。

[五言律诗]
舟人自相报，落日下芳潭。
夜火连淮市，春风满客帆。
水穷沧海畔，路尽小山南。
且喜乡园近，言荣意未甘。

[五言律诗]
华笄谐淑配，绿发负平生。
桃李春如寄，鸥鹇梦不惊。
周婺惭绝识，蜀寡让孤情。
口授天人学，寒窗伴短檠。

[七言绝句]
撑傍羹鱼宋媪家，绿荷裹饭荐匏瓜。
玄真受用非随俗，尚欠风前雨笠斜。

[七言绝句]
岘山峰顶五花堂，曾见迷津赖法航。
霅水江流同一滴，未妨作戏更随场。

[七言绝句]
蔚阳山下祖茔居，巍岭崇高画不如。
离乱不堪回首顾，春秋谁为扫坟庐。

[七言律诗]
铭旌摇曳泪沾巾，为惜贤才生死分。
乐道喜陪今漫道，高文谁与共论文。
西湘岸脚送霜雨，明月岭头留暮云。
有子登科真不朽，它年勋鼎慰严君。

[五言律诗]
大拽今重过，江山记我无。
云开列嶂秀，石峙一峰孤。
吏卒送迎异，舟车来徃殊。
鸿留泥上迹，飞去到江湖。

[七言绝句]
一日溪流万橹声，簿书丛里眼偏明。
青衫不怕笼朱墨，直下沧浪便濯缨。

[七言绝句]
搴蜀宁蛮走阿瞒，功名继此坐天悭。
平生囊括华夷策，畏虎才教见一斑。

[七言绝句]
黄陵庙前莎草春，黄陵女儿茜裙新。
轻舟短櫂唱歌去，水远山长愁杀人。

[七言律诗]
霁色清和日已长，纶巾萧散意差强。
飞飞鸥鹭陂塘绿，郁郁桑麻风露香。
南陌东村初过社，轻装小队似还乡。
哦诗忘却登车去，枉是人言作吏忙。

[七言律诗]
倦赋从军咏式微，山斋重此理松扉。
春来园圃朱樱遍，霜后盘飧绿芋肥。
瓶锡时邀高士驾，台缁多学野人衣。
白莲诗社方求友，喜得支公与共归。

[七言绝句]
疾病支离欲著床，尔来殊不负秋阳。
头童齿豁西风里，尚费萦帘一炷香。

[七言律诗]
闽藩齐指右参军，玉骨清无半点尘。
一味恤刑常召祸，十年游宦只忧贫。
圜扉月照金波夜，寒谷花开玉树春。
客子与君虽素昧，一时聊记子张绅。

[七言律诗]
西湖烟柳胜阳关，遮断淮南大小山。
诗好固应倾座上，酒行犹喜到花间。
君王纳谏宁容去，风雨愁予岂坐悭。
未用疾驱催上道，锋车有诏径须还。

[七言绝句]
是个清都一散郎，凝神聚气炼丹阳。
片云孤鹤无踪迹，半夜风寒万里霜。

[七言律诗]
城上高楼接大荒，海天愁思正茫茫。
惊风乱飐芙蓉水，密雨斜侵薜荔墙。
岭树重遮千里目，江流曲似九廻肠。
共来百越文身地，犹自音书滞一乡。

[五言律诗]
黄纸赐祖印，铸名不铸金。
力笑苏季子，责望小人深。
渡江见海月，秋光上遥林。
团团冰玉盘，莹然如禅心。

[七言律诗]
亭据城央一径开，仍标兰芷出蒿莱。
诸峰合沓云边出，大舶岢峩海上来。
已办酒池供倒载，可无舞袖看低回。
风烟正頼君弹压，时遣诗锋为剸裁。

[七言律诗]
岁稔民康绝讼论，政成公暇自由身。
朝看五马闲如社，夜拥双姬煖似春。
家计不忧凭冢子，官资无愧是朝臣。
岂同龌龊祁员外，至死悲凉一妇人。

[七言律诗]
朝直叨居省阁间，由来疎退校安闲。
落花夜静宫中漏，微雨春寒廊下班。
自扣玄门齐宠辱，从他荣路用机关。
孤峰未得深归去，名画偏求水墨山。

[五言律诗]
问讯吾家姪，题诗寄此情。
遗孤犹小在，聪慧乞怜生。
祖母今年老，门风待汝成。
须知疏懒叔，早晚欲归耕。

[五言绝句]
劲节岁寒碧，芳枝春煖红。
清和夷惠德，千载尚闻风。

[五言律诗]
风土傜人住，依栖县令尊。
摘山春晚苦，汲涧雨余浑。
白日供高枕，生涯付小园。
时来携白铲，种药两三根。

[七言绝句]
湛然胸次幸清明，忍看人间势利轻。
我辈相知端有道，未应胶漆付雷陈。

[五言绝句]
点检苔花晕，微茫拄杖痕。
酴醾几开落，山雨湿黄昏。

[七言律诗]
封章上达已经旬，所乞原非为贱贫。
七秩自知非久客，一心只欲作闲人。
虽惭绿鬓朱颜改，却喜清泉白石亲。
荣辱是非都不问，尊前且乐自由身。

[七言绝句]
溪上泛舟成底事，庵前夜立意如何。
争知万顷青青麦，绝胜黄河一尺波。

[七言绝句]
公哦新诗戞鸣玉，欲办陟厘须满屋。
谁遣蓝田丘壑人，来吹缑岭参差竹。

[七言绝句]
浯溪见渠文字古，龟潭有此竹石幽。
王孙卖药城市去，江雨过时余独游。

[七言绝句]
宝笈琼函世不传，感君重诺订金千。
相应未值南来鴈，谓戏前言断不然。

[七言律诗]
有湖光处有山多，独此平坡玉一窝。
天下比来几西子，水中曾见百东坡。
不随巨浸熏为瘴，肯为飞廉鼓作波。
莫作无根潢潦看，两支流出万囷禾。

[七言绝句]
阳数重时阴数残，露浓风硬欲成寒。
莫言黄菊花开晚，独占樽前一日欢。

[七言绝句]
绿暗红藏起暝烟，独将幽恨小庭前。
沉沉良夜与谁语，星隔银河月半天。

[七言绝句]
客去门扃未作眠，续灯添火了残编。
此时孤绝谁相与，能送幽香亦可怜。

[七言绝句]
山中尽日无人到，竹外交加百鸟鸣。
昨日小楼微雨过，樱桃花落晚风晴。

[五言律诗]
平生丘壑趣，闲雅更谁同。
养竹苔三径，栽花地一弓。
棋边消永日，琴上鼓薰风。
静里谋生计，优游道不穷。

[五言绝句]
塞北亢喉地，并门子所如。
六花无处用，却縠自诗书。

[七言绝句]
春风欲动客辞家，霖潦纵横路转赊。
行到溪山愁绝处，千林一夜玉成花。

[五言绝句]
百年驹过隙，世事撚指间。
谁能脱秃帽，从我归故山。

[五言绝句]
湖山远钟鼎，往往属田舍。
公自得盘洲，湖山买无价。

[七言律诗]
胜地从来迹易陈，东坡日月久尤新。
小桥曾压归时雪，老柳长摇别后春。
城郭寥寥怀独鹤，江山历历见斯人。
客生较晚空惆怅，梦想陈潘结旧隣。

[五言律诗]
今春北归鴈，秋至又南征。
冷避燕关雪，暖逢湘水晴。
连行冲烧断，并食杂鸥行。
沙上无缯弋，相呼一夜鸣。

[七言律诗]
表里山河久镇绥，府无留事纵怀时。
自将远业更中外，不向荣涂计速迟。
冲谈本从天理得，安闲常有道心知。
元元未尽跻仁寿，日望登庸为审思。

[七言律诗]
轻花细细复猗猗，何止青荧秀两枝。
万顷雪光抽夏日，一天翠浪弄秋时。
暖风覆野看摇燕，晨气笼晴想韵鹂。
有实可祈催食𪎊，昼长村疃不攒眉。

[七言律诗]
明珠颗颗映寒骊，六月清风满袖知。
祇觉衰容增老媿，空烦妙语为嘘吹。
三年刻楮成何事，一日哦松剩得诗。
从此年丰公事少，夕阳桥上赋涟漪。

[五言律诗]
早辞天子诏，晚挂大夫车。
文雅三朝旧，风流二祖余。
眼前甲乙石，胸次丙丁书。
自古谁无死，前休得似渠。

[七言绝句]
桐已参天栢已苍，昔年曾见似人长。
树犹如此人休怪，宾主相逢鬓各霜。

[七言绝句]
策杖还须远本乡，未曾举足见娘娘。
多时不隔如今面，子母连天笑一场。

[五言律诗]
处事拘挛外，鉏奸谈笑中。
几年亡主将，全蜀頼明公。
畏爱盾衰日，清和夷惠风。
屡书终不尽，诗意亦何穷。

[五言律诗]
少城能款曲，敝馆辱留连。
未搅秋风思，还同夜雨眠。
烟尘惊绝塞，草木验流年。
斗酒君须醉，新诗看百篇。

[五言律诗]
圣世持盈计，慈皇阅士多。
十年深注倚，一德妙中和。
日月长循轨，边疆竟息戈。
到今清浄化，仿佛汉民歌。

[七言律诗]
井底玉冰洞地明，琥珀辘轳青丝索。
仙人骑凤披彩霞，挽上银瓶照天阁。
黄金作身双飞龙，口衔明月喷芙蓉。
一时渡海望不见，晓上青楼十二重。

[五言绝句]
健碧缤缤叶，斑红浅浅芳。
幽香空自秘，风肯秘幽香。

[五言律诗]
已矣勿复道，安之如自然。
闲陪黄嬭坐，倦退白衣眠。
一死知何地，此生休问天。
怪哉茨野客，宿果堕幽燕。

[七言律诗]
岁晚河冰留画船，一轩修竹喜萧然。
诗词温厚新成格，道论精微近入禅。
病后不胜清醑酽，别时仍得旧书传。
欲成古史须咨考，陋巷何因接尺椽。

[七言律诗]
此君乃有宁馨儿，犀角丰盈玉不如。
老去烟姿元耸壑，生来风骨已专车。
诗肠惯识猫头笋，食指宁知熊掌鱼。
莫遣匆匆上竿绿，一春心事政关渠。

[七言绝句]
东南衲子密如云，何限参寥与惠勤。
泉下欧苏今不作，伽佗祇夜乱纷纷。

[七言律诗]
掘地须臾便得泉，主人劲直使之然。
此水埋藏千万年，岂无勃勃气冲天。
主人意气蛰亦久，不知谁是掘泉手。
最好盐场作选人，面目心肠无所苟。

[七言律诗]
翠叶层敷楚茝苗，谁将绮石养清标。
幽姿晴待光风转，熏草寒禁艳雪消。
一干数蕤香不足，重栽百亩魄难招。
零陵虽是名堪托，无事因花忆晋朝。

[七言绝句]
问余何意栖碧山，笑而不荅心自闲。
桃花流水窅然去，别有天地非人间。

[五言律诗]
江海吹天风，飞舞散千垅。
横斜任所适，光丽世非种。
险秽已平治，屋背欲汹涌。
年丰此兆之，有秋高可拱。

[七言律诗]
相逢握手不论心，心性吾侪眼里金。
三个柴头煨品字，与君闲话古丛林。
柴头煨尽已更阑，楼上钟声落月寒。
一把柳丝取不得，和烟搭在玉栏干。

[五言绝句]
镜悲鸾独舞，射感雉双飞。
早认色空是，晚知婚宦非。

[七言绝句]
黄鹤楼中吹笛罢，洞庭湖畔醉吟余。
剑光如宝无人识，却记榴皮几字书。

[七言绝句]
太行日暮车盘处，滟滪波翻舟下时。
惟有亭中无一事，坐看忙杀利名儿。

[七言绝句]
招提一叶弄新晴，却信朝簷鹊有灵。
犹有幽花堪系缆，为言轻手惜飘零。

[七言律诗]
苍官涌翠千株直，石栈斜飞一径通。
爽垲真能明远目，嚣尘不动但清风。
卜邻岂免烦王翰，相宅应兼出魏公。
终使里名不虚设，先栽岩桂与分丛。

[五言律诗]
所师郊与岛，知己又应难。
羽檄边烽急，风霜岁事残。
出家忘路远，度海识天宽。
文畅浮屠者，当时亦慕韩。

[七言律诗]
穷冬日日爱天晴，古寺门开绝送迎。
野鹤忽来桥上立，山僧独向水边行。
过寒梅树白全少，入腊草牙青渐生。
又是舒州一年了，怕看新历动乡情。

[五言律诗]
邂逅如相约，新交会旧知。
轩窗浑未暑，宾主总能诗。
小草浮冰楮，初篁映锦葵。
星郎风韵杀，我辈盍幽期。

[七言绝句]
内人承宠赐新房，红纸泥窗遶画廊。
种得海柑才结子，乞求自送与君王。

[五言律诗]
水德润于物，此湖无谓卑。
溪壑有通源，风涛无险期。
泽广均田浍，功高济旱时。
好看雷雨会，腾踏起蛟螭。

[七言律诗]
里唱涂讴铙吹轰，软尘梁苑记前生。
宝珠穿蚁嬉游肆，莲蕊然犀不夜城。
透碗灯繁人昼绣，隔罗光酝酒渑清。
春娃环舞云阶隘，邦媛鲜粧月地行。

[七言律诗]
孤馆萧条槐叶稀，暮蝉声隔水声微。
年年为客路无尽，日日送人身未归。
何处迷鸿离浦月，谁家愁妇捣霜衣。
夜深不卧帘犹卷，数点残萤入户飞。

[七言绝句]
虎逝龙亡不记年，旧巢双凤故依然。
灵岩草木皆堪敬，莫作寻常到岳前。

[七言律诗]
落木寒声晚更悲，斜阳隠隠雾霏霏。
并塘官路青莎合，带郭人家绿树围。
莫遣风霜惊雁字，从教烟雨润凫衣。
接䍠吹动肩楼耸，却下修篁径里归。

[五言律诗]
夫子生名世，穷居几岁年。
圣门虽力造，美质自天全。
乐道初辞币，忧时晚奏篇。
行藏今已矣，心迹故超然。

[七言绝句]
毛锥老去未轻投，革带罗囊特命收。
准拟西胡持酒处，偕翁濡首破诗愁。

[七言绝句]
厌从薄宦思莲幕，思见故人映玉山。
须信人生贵适志，相逢樽酒且开颜。

[七言绝句]
共惜流年留不得，且环流水醉流杯。
无情红艳年年盛，不恨凋零却恨开。

[七言律诗]
暂辍清斋出太常，空携诗卷赴甘棠。
府公既有朝中旧，司马应容酒后狂。
案牍来时唯署字，风烟入兴便成章。
两京大道多游客，每遇词人战一场。

[五言绝句]
若欲正提纲，直教大地荒。
拟来冲雪刃，不免露锋铓。

[七言律诗]
法器何妨待晚成，一朝点铁便成金。
拽开鼻孔力无限，坐断舌头功更深。
扬子江头言在耳，灵山会上笑传心。
自怜钝置无香气，四十年来只似今。

[七言绝句]
兰芽紫坼映青盆，杏蘂红深供佛瓶。
何独春能归草木，看君已老鬓重青。

[七言绝句]
金鼎先干活水银，水银干了大丹成。
分明有个长生草，点铁成金不悮人。

[五言律诗]
平生喜闲旷，梦想祗山林。
曲江理烟艇，鱼鸟皆知音。
晴天乱凫鹜，相呼时一沉。
油然渊中鳞，潜伏恐不深。

[七言绝句]
桃李无言一再风，黄鹂惟见绿葱葱。
人言九事八为律，傥有江船吾欲东。

[七言绝句]
伯兄廼汉司徒掾，季子亦唐行秘书。
只愿荆花常烂熳，莫令瓜蔓稍稀疎。

[五言绝句]
昨夜三更后，姮娥堕玉簪。
冯夷不敢受，捧出碧波心。

[七言律诗]
皎日中天万国明，恢恢贤路庆端平。
月正元日下书诏，二十六人登姓名。
西泽射陈狸首节，东廉歌奏鹿鸣声。
谬侯何幸身为驾，要示周行玉女成。

[七言绝句]
上天甲子庆升平，春到潇湘倍有情。
白璧当天千里共，红莲照夜万枝明。

[七言律诗]
广都江上送舟行，泪洒春风别少城。
冉冉几经新岁律，依依犹有旧交情。
尘冠当挂弹何用，革带频移瘦自惊。
剩欲约公风雨夜，一灯相对话平生。

[五言律诗]
天下轻黄宪，居邻孰戴良。
暴田安足较，散绢未为狂。
失剑羞余里，还牛让古乡。
家风留不坠，少贱自翱翔。

[七言绝句]
碧玉枝柯柑橘林，开花结子未成金。
何当烂熟经霜露，更约提壶一访寻。

[七言律诗]
迂叟相望百载间，遗风谁道久凋阑。
欲期他日勋名盛，追作当年榜样看。
汗漫西湖开望哀，崔嵬方𪩘献云端。
功名肯擅一丘乐，突兀须教天下欢。

[七言绝句]
才疏性懒一微官，终日沉埋尘土间。
安得便为归去计，共君吟咏伴君闲。

[七言律诗]
冰围风战雪交侵，方是春工属意深。
绿萼已开栽乐谷，一枝那得寄芗林。
依然照水如相媚，粲者巡簷也未禁。
香白檀心谁解赋，頼公戛玉更𪭢金。

[七言绝句]
庆都将过过唐河，欲访灵台去路赊。
试问车夫能指点，好峰无数碧莲华。

[七言律诗]
才得公来又见归，浙江弥眇越山微。
岸花汀草依然是，官柳宫槐顿尔非。
朝路往还从旧少，诗家识赏至今稀。
西兴渡口斜晖里，尽好风帆桨棹飞。

[五言律诗]
云间更深处，独见古人居。
想像风猷远，荒寒景物疏。
书成千卷帙，往事一邱墟。
唯有清名在，流行百岁余。

[七言绝句]
眼底蔷薇玉雪堆，过从休待牡丹开。
送春疎酒山应笑，底用奚囊日往来。

[七言律诗]
吴门南望水漫漫，拟欲高飞欠羽翰。
老境思渠甚饥渴，尺书烦子问平安。
自知谱牒俱冰氏，敢厌班资但虱官。
它日相逢吾有约，秋霜侵鬓折腰难。

[七言律诗]
来往看看二十春，开怀情话日相亲。
悬车我已安三径，捧檄君俄向七闽。
肯为浮名随薄俗，但施善政抚疲民。
他时奏最归来处，好访湖山莫厌频。

[七言绝句]
凿井得泉今尚美，挂钱插竹后成林。
精忠感动无情物，不解潜销谗妬心。

[七言律诗]
老向浮生意渐阑，飘然俟死水云间。
龟支床稳新寒夜，鹤附书归旧隐山。
无意诗方近平淡，绝交梦亦觉清闲。
一端更出渊明上，寂寂柴门本不关。

[七言律诗]
唐末诗人自一家，剪裁风月间鶑花。
凭陵堕绪篇篇胜，点缀余妍字字斜。
远水连天来怨笛，烂霞烘日带栖鸦。
法书警句真如此，流落桑榆重叹嗟。

[五言律诗]
郊原春欲暮，桃杏落纷纷。
何处随芳草，留家寄白云。
听莺情念友，看竹恨无君。
长啸高台上，南风冀尔闻。

[七言绝句]
两过道人争一蓬，岂非名号偶然同。
樗翁頼是无权柄，往问无家铁壁翁。

[七言绝句]
北阙南山是故乡，两枝仙桂一时芳。
休公都不知名姓，始觉禅门气味长。

[七言律诗]
西湖春意胜当年，公领笙箫泛画船。
锦绣一林生水面，衣冠万堵立山前。
仁恩在物禽鱼遂，喜气随人草木妍。
半醉插花风调别，写真须是李龙眠。

[七言律诗]
决起南溟近北辰，风雷含蓄待经纶。
殿前欲奏三千字，阁下先为第一人。
擢等定如唐处厚，封侯终似汉平津。
应嫌有弟真痴绝，抱瓮区区最苦辛。

[五言绝句]
诗家在东臯，鸡林价争售。
作者复几人，风月三千首。

[五言律诗]
凿堤要水近，依竹任迳斜。
残叶时委地，晚笋犹穿沙。
不知人间世，况论空中花。
却思城市喧，阁阁鸣群蛙。

[七言绝句]
平生交契独公深，岁晚那无裹饭心。
白首它年林下约，此盟端的几时寻。

[七言律诗]
点画分明印碧空，回鸾返鹊势差同。
月边映得银钩体，雪里摹成玉箸工。
断续似经秦火后，悲凉如在楚词中。
愁人笔砚俱荒废，倩写相思寄便风。

[五言律诗]
郊园卉木丽，林塘烟水清。
闲栖众累远，览物共关情。
憇树鸟啼幽，缘原草舒荣。
悟悦心自遣，谁云非达生。

[七言律诗]
乘风飞步碧崔嵬，万壑千岩入眼来。
古甃直穿沧海破，浮图高拂白云开。
龟公埋没今无冢，乌喙登临旧有台。
立尽斜阳不归去，一声孤雁过蓬莱。

[七言绝句]
万古功名米一稊，此身只合把锄犁。
可怜岁晚鄱江畔，再读前贤志雪谿。

[七言绝句]
一日高名及第归，野花啼鸟尽迎随。
娘生面目浑如旧，祇有青衫异昔时。

[七言绝句]
昨来飞樐下危泷，不敢窥窗只闭窗。
莫叹江平船不进，只将行役当游江。

[七言绝句]
同苦同甘只此心，眼开方始觉冤深。
先师本自无灵骨，辄莫区区别处寻。

[七言律诗]
壮年游戏宝峰傍，梦觉黄粱鬓尽霜。
旧俗几家罹变故，远人千里叹清扬。
酆南松槚烦君访，剑北榛芜动客伤。
頼有柳州诗唤起，莫言安顿便思乡。

[七言律诗]
朱轩迥压碧烟州，昔岁贤王是胜游。
山簇劒峰朝阙远，水如巴字遶城流。
人间物象分千里，天上笙歌醉五侯。
今日登临无限意，同沾惠化自销愁。

[五言绝句]
大头圆结菢，脑搭浅无多。
丝路根根透，光明亮不摩。

[七言绝句]
混而不杂体常虚，雪月交光类莫如。
应处万端无罣碍，片云自在卷还舒。

[七言律诗]
樯乌送我入蛮乡，天地无情白发长。
万里回头看北斗，三更不寐听鸣榔。
平生正出元子下，此去还经思旷傍。
投老相逢难衮衮，共恢诗律撼潇湘。

[七言律诗]
暑涂明发正愁予，伫立风簷气不苏。
拟戴星行方叱驭，谁驱雨至忽随车。
岂怜行道暍欲死，直恐良苗涸且枯。
早觉南来盐米贱，趁墟归去总欢呼。

[七言绝句]
鸟云送雨过前山，白鸟将雏向远湾。
独立溪亭无个事，湍流泷石镇潺潺。

[五言律诗]
飘泊悲生事，人情翻手云。
习闲真似懒，补拙谩知勤。
老作渔樵计，梦观钟鼎勋。
成亏皆一戏，不复问斯文。

[七言绝句]
松下云根迂菊径，梅边竹外著茆茨。
天教管领闲风月，得句无非妙色丝。

[七言绝句]
吟风啸月是真常，何处无何更有乡。
我与吕仙俱不死，静看乌兔幻炎凉。

[五言律诗]
岁除三十日，收得武昌书。
一纸方远寄，数篇来起予。
潇湘流水阔，巫峡暮云疏。
不得相从去，春风正月初。

[七言绝句]
征鞍重过习家池，桥下泉声又索诗。
待洗一杯春酒涴，为君吐出碧云词。

[五言律诗]
道眼全无障，机心了不生。
园亭如著意，物色岂留情。
水鸟元相狎，渊鱼自勿惊。
超然忘我见，万化各天成。

[七言律诗]
石龟州北群峰起，一去距城无十里。
烟岚秀气护岩扃，松菊清香泛溪水。
轻裘肥马正荣耀，春韮秋菘任凋毁。
待将底物勒移文，谷口浓云白如纸。

[五言律诗]
桓桓良家子，趫趫羽林儿。
恩讐久未报，感激气拂霓。
无用丈二组，不须一丸泥。
独身斩胡颈，手揽封侯圭。

[七言绝句]
通谷阳林不见人，我来遗恨古时春。
宓妃漫结无穷恨，不为君王杀灌均。

[七言律诗]
未觉乡关岁月深，转山旗影缓愔愔。
远人愿见乔卿服，支邑曾随子贱琴。
摅散幽阴千古恨，发明忠义一生心。
冰清不屈二天庇，雨化宁逢三日霖。

[五言绝句]
流水惊前事，清风似昔时。
重吟金谷咏，如见岘山碑。

[七言绝句]
种性邪，错知解，不体玄机持五戒。
行行坐坐执空观，见境见尘增鬼怪。

[七言绝句]
九峰西峙比昆仑，晋代将军墓尚存。
今日扪萝登绝顶，桑丘麦垄自村村。

[七言绝句]
与君他语自差殊，独爱交财是丈夫。
愿见年年生日会，老来活计尚关渠。

[七言绝句]
山居猿狖最多情，啸月吟风伴醉醒。
昨夜数声霜雪外，元来不比在家听。

[五言律诗]
漉酒陶元亮，名传尚有巾。
方成执鞭志，更著捧心人。
待菊须簪发，临流拟祓尘。
乃翁真处士，吾党祗闲民。

[七言律诗]
五逢晬日今方见，置尔怀中自惘然。
乍喜老身辞远役，翻悲一笑隔重泉。
欲教针线娇难解，暂弄琴书性已便。
还有蔡家残史籍，可能分与外人传。

[五言绝句]
帘旌风不摇，博山云自度。
主人下东山，月色转归路。

[五言律诗]
已叹漳滨卧，何言驻隙难。
异才伤促短，诸友哭门阑。
古道松声暮，荒阡草色寒。
延陵今葬子，空使鲁人观。

[五言律诗]
寺寄他乡客，家居何处僧。
一盂钟后饭，数盏夜深灯。
出井初无索，斵轮还中绳。
拟心观此境，阶级已成层。

[七言绝句]
纺车才了办缫车，涧水当门足沤麻。
输却官租偿却债，今年犹剩百斤茶。

[七言绝句]
天风无际路茫茫，老作月王风露郎。
只把千尊为月俸，为嫌铜臭杂花香。

[七言绝句]
疏疏小雨阁春云，步屧轻便不涴尘。
湖上沙鸥莫惊顾，吾曹岂是觅鱼人。

[五言律诗]
权门多见薄，吾道岂终行。
散地徒忧国，良时不在城。
花繁春正王，茶美梦初惊。
赖有兹文在，犹堪畅此生。

[七言绝句]
冠盖盈门意气豪，海鱼兼雨未充庖。
归来散尽三千客，方悟时人市道交。

[五言绝句]
百舌在墙东，其子在墙西。
纵有反哺日，那得如哺儿。

[七言绝句]
江芦叶叶生秋思，相对闲窗伴晚风。
想得涂菘胡伯武，此时情味与谁同。

[七言律诗]
春中景物尚凄然，小立崇台古树边。
潮信不嫌城寂寞，山光似与客留连。
英雄马鬣无余地，气势龙蟠得几年。
眼底兴亡总闲事，不如有酒醉花前。

[五言律诗]
富贵由身致，廉勤守自然。
常珍惟脱粟，老伴只残编。
天已偿高寿，人犹望百年。
千车会葬者，谁间大夫贤。

[七言绝句]
干戈场是太平基，休把英雄较是非。
试问长空风与月，周秦汉魏不曾知。

[七言绝句]
道场清浄绝纤埃，云水中间丈室开。
莫把赐袍容易看，帝恩新自日边来。

[七言律诗]
德操庞公林下时，入门岂复知客主。
夷吾鲍叔贫贱间，分财亦不辞多取。
相倾顿使形迹空，素定已各肝胆许。
世间未信亦论交，得失秋毫有乖忤。

[七言绝句]
雪霁江城气色春，果园巷口静无尘。
林间水上俱通马，径入谁能问主人。

[五言律诗]
徐穉前风在，何劳白首归。
书来寄文锦，诗报守寒机。
驽骥难同力，鸾凰任自飞。
前村幽独意，且放酒淋衣。

[五言律诗]
夜雨止还作，小轩清有余。
暴寒吹客梦，残响滴阶除。
明灭青灯在，帘栊璧月孤。
故山归未得，千里漫平芜。

[五言律诗]
萝月挂团璧，松风号急滩。
孤灯经院晓，残雪醮坛寒。
賸欲闲扶杖，何妨醉堕冠。
诗成兴不尽，万里跨青鸾。

[七言律诗]
草色恩袍九品中，文章高步屈英雄。
红莲绿水开新幕，绛帐青衿走下风。
沛雨苍龙功已奋，翔云丹鳯路潜通。
尘迷试问刘安诀，就学仙源点化工。

[七言律诗]
经济才谟沛有余，幡然高谢意何如。
青云路尽寻归鞅，绿野堂成忆旧庐。
汉苑宴游联魏丙，邺都宾客记应徐。
他时若到城南第，入副宸衷对绮疏。

[七言绝句]
琳宫深处小桃红，当日玄都事已空。
今见花开浑似旧，不知又隔几春风。

[五言律诗]
支遁初求道，深公笑买山。
何如石岩趣，自入户庭间。
苔润春泉满，萝轩夜月闲。
能令许玄度，吟卧不知还。

[七言绝句]
鸥鹭滩头帆卸雨，牛羊影外草生烟。
渔人撒网潮平晚，柳岸维舟取次眠。

[七言绝句]
天边心胆架头身，欲拟飞腾未有因。
万里碧霄终一去，不知谁是解绦人。

[七言绝句]
鬓雾鬟云衬脸红，嫣然一笑倚春风。
直疑倾国倾城魄，聚入此花颜色中。

[七言绝句]
云笼碧嶂月笼台，此去城中早晚回。
不为佛光谒韩愈，问君何事出山来。

[七言律诗]
三儒夜话俱忘寝，户外纵横卧仆夫。
椰腹拈来即书簏，芋头煨熟当行厨。
谪仙岂是无诗种，处士相传有句图。
师服何曾能把笔，短章吟就改还涂。

[七言绝句]
一旦秋风起洛滨，东归聊复寄鲈莼。
如今已在渔乡住，宜与清朝作散人。

[七言律诗]
挂冠归慕赤松游，不羡金门万户侯。
一枕清风三径晓，满船明月五湖秋。
冥冥宛若高飞雁，泛泛浑如不系舟。
几向夜深南极望，老人星见照连州。

[五言绝句]
芗林未置身，泛宅先入手。
二疏归来时，能似今日否。

[七言绝句]
逋僊解道影南斜，二百年来蔑以加。
别有脱胎诗一句，自从梅后更无花。

[七言律诗]
人日肩舆度晓峰，长松偃蹇倚晴空。
几年不见根如铁，老境重来鬓似蓬。
独树未须夸老杜，五楸那复论韩公。
青幢翠盖貌难似，想见霏霏烟雨蒙。

[五言律诗]
闷看垂簷雨，闲寻小院芳。
壁泥根长麦，篱柱叶生杨。
旋碾新茶试，生开嫩酒尝。
看看花渐老，无复滞春光。

[五言律诗]
师向边头去，边人业障轻。
腥膻斋自洁，部落讲还成。
传教多离寺，随缘不计程。
三千世界内，何处是无生。

[七言律诗]
海外三山一洞天，金楼玉室有神仙。
南柯国里柯岩叟，白马江边马自然。
鲸脯味甘供老广，黄麻饭熟饲彭铿。
金丹炼就炉无火，桃再开花经几年。

[五言律诗]
旋螺堆空青，重叠不容数。
夕阳穿贯之，浓薄自呈露。
数点没烟鸿，一声伐云斧。
殷床钟未消，流萤自开户。

[七言绝句]
黄䌷被暖青毡稳，纸阁油窗晚更妍。
一饱无营睡终日，自疑身在结绳前。

[五言绝句]
共蜡登山屐，俄寻下水船。
到家人怪问，满袖挟风烟。

[七言绝句]
送出青山点点愁，数声柔𫇛隔沧洲。
白鸥不受人间暑，明月一江天地秋。

[七言律诗]
总角相看五十年，行藏殊辙各皤然。
岂无子美书成束，欲送相如赋上天。
俗眼不宽多小谨，交情何限复长篇。
乘壶偶自兵厨至，聊助征帆一醉眠。

[七言律诗]
拖紫腰金不要论，便堪归隐白云村。
更无名籍强金榜，岂有花枝胜杏园。
绮席促时皆国器，羽觥飞处尽王孙。
高眠亦是前贤事，争报春闱莫大恩。

[五言律诗]
夫子生何代，漂流正所宜。
长鸣那易赏，合抱固难施。
碧藓封遗井，丹枫落旧祠。
日斜飞𫛳过，依约赋成时。

[七言律诗]
我是蓬莱山上客，暂到人闲管春色。
谢家池馆耸吟魂，卓氏酒垆闲醉魄。
人闲春色将奈何，潋潋滟滟浓如波。
归来说与秦王女，麻姑偷去唱为歌。

[七言绝句]
曾为深冤无处雪，长年江上哭青春。
平林雨歇残阳后，愁杀天涯去国人。

[七言绝句]
身外生涯总是虚，狂游一梦入清都。
有家不住犹为观，底用区区觅鉴湖。

[七言绝句]
从此褰帷去帝乡，闾阎辛苦足平章。
皂囊若有新丰奏，才过龙团第一纲。

[七言律诗]
未曾相见已相知，自许闻弦可识微。
毎信白头于义得，岂将青眼向君违。
坳堂仍滞三年蛰，寥廓方看万里飞。
谁谓夜光投道路，莫因长铗起思归。

[五言绝句]
粉壁椒花馥，瑶钗彩燕翩。
东风呼唤得，随意作春妍。

[五言律诗]
韶光余十日，明岁又重来。
柳外黄鹂怨，山中杜宇催。
一番风送雨，几处锦成堆。
且饮深杯酒，携筇缓缓回。

[五言律诗]
家风台柏老，遗直故依然。
节见南迁后，神凝未瞑前。
临民旧有法，训子适成篇。
九转今犹在，参同岂妄传。

[五言律诗]
落日摧行舫，逶迤洲渚间。
虽云有物役，乘此更休闲。
暝色生前浦，清晖发近山。
中流澹容与，唯爱鸟飞还。

[七言绝句]
一层山只一溪斜，偃卧东风恋日华。
莫把江行生旅思，他年忆此胜还家。

[七言律诗]
朝回日日到南湖，不惜金钱散仆夫。
同舍盍簪如有约，吾庐高枕更何殊。
年华过雨春都尽，草色连天路欲无。
乐事只今惟有酒，速倾家酿倒金壶。

[七言律诗]
崦嵫苒苒迫斜晖，梦断铭功十二旗。
邻曲过从穿不借，故乡书问寄当归。
固穷敢向中途悔，小隠无令始愿违。
万境皆空心已死，沾泥落絮肯重飞。

[七言律诗]
未登崖谷寻丹灶，且历轩窗看壁题。
那遇八公生羽翼，空悲七子委尘泥。
旧坛无复翔云鹤，废垒曾经振鼓鼙。
点检遗编尽朝菌，应难求望一刀圭。

[五言绝句]
鸿飞在天末，弓缴不可施。
官池稻粱梦，鸭近鸳鸯卑。

[七言律诗]
羊公碑字晋苔昏，中有襄人古泪痕。
忆作风烟涨尘土，自今日月照乾坤。
维瓯有客伤前哲，以岘名坡续后昆。
且莫掀窗看凫白，为君王洗汉江浑。

[五言绝句]
汉宫若远近，路在寒沙上。
到死不得归，何人共南望。

[七言绝句]
床前一尺二尺泉，床后三枝五枝树。
眠闲图似在家山，梦魂不使东南去。

[七言律诗]
闻说先皇醉碧桃，日华浮动郁金袍。
风随玉辇笙歌逈，云卷珠帘劒佩高。
凤驾北归山寂寂，龙旟西幸水滔滔。
贵妃没后巡游少，瓦落宫墙见野蒿。

[七言绝句]
眼底童乌已七龄，吾伊略亦记群经。
丁宁莫就中书试，只可松边竹下听。

[七言绝句]
风恬日暖荡春光，戏蝶游蜂乱入房。
数枝门柳低衣桁，一片山花落笔床。

[五言律诗]
西渚菰蒲老，南冈梅柳芳。
当时有佳意，十载尚余香。
投老甘寂寞，归期殊渺茫。
君能斵句丽，幽眇得张皇。

[七言律诗]
去家十日九有雨，林间怒鸠犹逐妇。
村店泥深昼闭门，系马临河自炊黍。
生桑烟重不供爨，麤粝如沙聊把筯。
推盘急起却问程，黄昏更望山颠戍。

[七言律诗]
驱馿拽马趁初凉，棹了南齐上近庄。
稚子偶携宁有谓，经生相谑最难量。
酒因莲藕醉言泻，鸡配黄籼馌彼忙。
多少壮心收不起，又撑小艇入长塘。

[七言绝句]
奇峰六六插寒江，作赋何人语悖常。
誉木从旁犹见斥，楚王应有愧于唐。

[七言绝句]
南陌东阡自在身，耄年喜见岁华新。
洛中九老非吾侣，且作山阴十老人。

[五言律诗]
昆山有璞玉，外质而内美。
惟其不自衒，故与顽石齿。
和也速于售，再献甘灭趾。
在玉庸何伤，惜君两足耳。

[七言绝句]
乘春来到陇山西，隗氏城荒碧草齐。
好笑王元不量力，函关那受一丸泥。

[七言律诗]
红紫纷纷尽鬭妍，游蜂舞蝶亦翩翩。
一年纯是愁闲事，三月过来几醉眠。
生怕杨花飞似雪，忽惊荷叶大如钱。
诗人只解寻佳句，分付春愁与少年。

[七言律诗]
我兄改秩令新昌，相望虽远同江外。
君家兄弟数如我，曹南好在庞眉弟。
官微无利沾骨肉，两处强健差自慰。
近来老子还破禅，一女咿哑犹未睟。

[七言律诗]
清时天上诏书稀，曲水从游许布衣。
插羽满浮寒食酒，倚栏同忆故山薇。
碧桃绕观春风静，柔樐摇汀夕照微。
慨想兰亭如昨日，沙鸥飞下钓鱼矶。

[五言律诗]
出家从丱岁，解论造玄门。
不惜挥谈柄，谁能听至言。
中时山果熟，后夏竹阴繁。
此去逢何日，峨嵋晓复昏。

[七言律诗]
未识南阳有卧龙，阿瞒先已畏南风。
如何赤壁分三国，不向神州决两雄。
营峡晚图千虑失，截江初意一丸封。
苍茫汉日西南落，莫道无由却复中。

[五言律诗]
一径历纡余，独往未到处。
岂曰岩泉幽，心闲即真趣。
萧萧松有声，依依花自开。
樵翁向我笑，问我何从来。

[五言律诗]
先生自词伯，举世孰诗人。
纵不藏人善，惭无佳句新。
每怀青眼旧，应念白头贫。
未弭沅湘楫，蒸湘复问津。

[七言绝句]
偏得朝阳借力催，千金一胯过溪来。
曾坑贡后春犹早，海上先尝第一杯。

[五言律诗]
朝家相真贤，表表梧桐树。
群贤如凤皇，飞翔得依附。
风来惊四邻，汗走僵训注。
云胡太山巅，苍苍岂其数。

[五言律诗]
抚槎溯银潢，手探支机石。
天孙茧瓮丝，拟补衮五色。
星斗光离离，欲见无羽翼。
旧恩倘可报，杀身奚足惜。

[七言绝句]
通衢隔辙断经过，门巷空无雀可罗。
驱去儿童卧虚室，萧然惟一病维摩。

[七言绝句]
不论埃壒与涂泥，封印还家日已西。
岂比元戎碧油下，貔貅绕帐马千蹄。

[七言律诗]
小麦青青大麦黄，原头日出天色凉。
姑妇相呼有忙事，舍后煮茧门前香。
缲车嘈嘈似风雨，茧厚丝长无断缕。
今年那暇织绢著，明日西门卖丝去。

[五言律诗]
柳州非国语，意恐乱诗书。
去草绝根本，立言推绪余。
断疑先近似，反己问何如。
岁晚飘零甚，归欤指敝庐。

[五言律诗]
君尉襄阳日，吾方首善游。
素交微半面，青顾乃双眸。
有喜一樽共，相期三径幽。
溪山许分老，为我缮菟裘。

[七言律诗]
密密修篁入槛寒，君来移取出簷竿。
结根久近幽人屋，觧箨宜为壮士冠。
曾共马兰同请客，不忧苜蓿但堆盘。
从今莫羡萧郎画，风月良宵仔细看。

[七言绝句]
散庵常喜沙随字，更莫说他湍石翁。
忽得行书难独享，急将回施散庵中。

[七言绝句]
红雨随风散落霞，行人几误武陵家。
牧童若向青帘见，应认枝头作杏花。

[五言律诗]
帆远浙江风，莼鲈趣一同。
无人持国是，举世咎诗穷。
身退山林重，心怡学问充。
冥鸿离罾缴，瞬息九霄空。

[七言绝句]
桂魄初生秋露微，轻罗已薄未更衣。
银筝夜久殷勤弄，心怯空房不忍归。

[七言绝句]
何人亹亹共挥麈，有物娟娟散百花。
不向个中吟蓓蕾，久晴风日涨尘沙。

[七言律诗]
座主门生四十年，江湖契阔几风烟。
同朝再接鸳行里，握手相看鹤发前。
误喜论诗追旧事，不知呼酒是离筵。
老怀只作还山梦，输与先生早著鞭。

[七言律诗]
众鸟髙飞云去闲，相看只有敬亭山。
孤标尚想风尘外，佳句长留天地间。
影落金牛撩客恨，手摩玉兔练仙颜。
故山风月非人世，何事骑鲸去不还。

[七言律诗]
聱牙落魄一闲官，职事何尝见一斑。
不是论松须说剑，若非寻壑即观山。
闲看落叶随风去，冷笑奔云送雨还。
更有刘岩杨处士，伴渠痴坐老花间。

[七言律诗]
天宝黎民困贼庭，杞城睢社势相形。
四公百战期歼虏，数载重围不启扃。
当日捐躯全土境，至今遗貌载丹青。
行人安得侵松槚，樵采从来禁有刑。

[七言律诗]
探春连骑入山城，更喜梅仙亦会盟。
文字偶同吾辈饮，圣贤满为使君倾。
诗逢好境天然好，山为清流分外清。
潇洒宗之最年少，我慙叨预八仙名。

[七言绝句]
万里黄云冻不飞，碛烟烽火夜深微。
胡儿移帐寒笳绝，云路时闻探马归。

[七言绝句]
莫惊宠辱空忧喜，莫计恩讐浪苦辛。
黄帝孔丘何处问？安知不是梦中身。

[五言律诗]
句中开活路，要汝到根本。
如射中百步，巧力观者奋。
箭锋相直时，何尝落思忖。
相逢伫思间，雪峰毬子辊。

[七言律诗]
休折山中松桂枝，溪鱼亦小莫垂丝。
沙田翻白收秔后，霜树著红尝柿时。
日落牛羊归径熟，天寒乌鸟向人慈。
出云数里成官路，问事如何总不知。

[七言律诗]
屏迹苕溪少往还，时危尤觉故人欢。
相期腊尽屠苏酒，速享春来苜蓿盘。
雪夜剧谈金贼入，风江绝叹铁衣寒。
何年天上旄头落，并灭穹庐旧契丹。

[七言绝句]
湿云垂野淡疎林，十日山行九日阴。
梅子弄黄应要雨，不知客路已泥深。

[七言律诗]
粲粲新诗堕我前，夜深霜月照琼田。
共惊败榻才三语，大胜尘编更十年。
伏枥世谁怜老骥，浮空君自笑饥鸢。
一穷似我那须怪，解困吾曹始是天。

[五言律诗]
皇恩暂迁谪，待罪逢知己。
从此武陵溪，孤舟二千里。
桃花遗古岸，金涧流春水。
谁识马将军，忠贞抱生死。

[七言律诗]
剧谈终日少文移，幕府新开盛一时。
羊酪未妨留灌顶，蟹螯何苦负操巵。
诗成醉里遗忘易，思发花前属和迟。
更许此生刚节在，祇应惟有岁寒知。

[七言律诗]
此日河生旧俗传，相公同众乐沙堧。
迎舟戏羽来低岸，罥席游丝落半天。
佳句独高珠履上，贵名都忘玉樽前。
明年盛会知难再，行看还朝百辟先。

[七言律诗]
万仞仙山插太空，山腰依约见莲宫。
人寰隔绝无人到，洞府深沉有路通。
石隙生云埋柱础，海光浮日映帘栊。
野僧斋罢凭阑久，千里秋毫入望中。

[五言律诗]
忽自见憔悴，壮年人亦疑。
发缘多病落，力为不行衰。
暖手揉双目，看图引四肢。
老来真爱道，所恨觉还迟。

[七言绝句]
归早开迟两寂寥，经年不见董妖娆。
芳心未展缘何事，半是闲愁半是娇。

[五言律诗]
相望才咫尺，会面若登天。
破屋人多厌，空山月独怜。
未贫犹有易，屡旱却无田。
时到青松下，西风伴鹤眠。

[七言绝句]
深林茅屋隠渔樵，时有扁舟过石桥。
谁把客星入图画，晓风残月伴吹箫。

[五言律诗]
垂柳拂妆台，葳蕤叶半开。
年华枝上见，边思曲中来。
嫩色宜新雨，轻花伴落梅。
朝朝倦攀折，征戍几时回。

[五言律诗]
落日在帘钩，溪边春事幽。
芳菲缘岸圃，樵爨倚滩舟。
啅雀争枝坠，飞虫满院游。
浊醪谁造汝，一酌散千忧。

[五言绝句]
沐浴无他术，休寻卯酉中。
困眠饥吃饭，无日不春风。

[七言律诗]
万里屯云一夜收，天街累日未通牛。
峨峨正觉严冰起，㶁㶁还同涧水流。
色变荒郊迎日媚，气蒸黄壤逼春浮。
农家不用藏干面，相与新年饱麦麰。

[七言绝句]
银潢漾漾月华清，宝婺辉联处士星。
中有老人南极现，三台齐色照篁屏。

[七言绝句]
一著当机已百全，落枰忽误岂非天。
空函堕甑都休惋，赤壁淮淝本偶然。

[七言律诗]
东南骑马出郊坰，回首寒烟隔郡城。
清涧涨时翘鹭喜，绿桑疎处哺牛鸣。
儿童见少生于客，奴仆骄多倨似兄。
试望家田还自适，满畦秋水稻苗平。

[七言绝句]
可怜萍梗飘浮客，自叹匏瓜老病身。
从此空斋挂尘榻，不知重扫待何人。

[七言律诗]
玉露凋伤枫树林，巫山巫峡气萧森。
江间波浪兼天涌，塞上风云接地阴。
丛菊两开他日泪，孤舟一系故园心。
寒衣处处催刀尺，白帝城高急暮砧。

[七言绝句]
山上行还山下行，草随幽迳不知名。
青春自是多情思，梅叶阴阴已半成。

[七言律诗]
过家来上冢头山，禽鸟欢呼劳我还。
石碍犹前溪水勇，风吹不动岭云顽。
菅茆尚向烧边翠，须鬓偏从镊处斑。
吾坐奔驰累如许，此诗不分鲁斋闲。

[五言律诗]
我行半天下，未能到潇湘。
君诗如画图，历历记所尝。
起我远游兴，其如须毛霜。
何以舒此怀，转轸移清商。

[七言绝句]
昔为仙子今为虎，流落阴崖足风雨。
更将斑毳被余身，千载空山万般苦。

[七言绝句]
大抵神存体不留，万安山下宅松楸。
平生燕集歌懽友，伯寿应同泉下游。

[五言律诗]
清友天赋完，岁晚树独暖。
粲此白玉英，瑟彼清庙瓒。
香自根中来，冰雪匪压断。
一见一回老，殷勤呼茗椀。

[七言绝句]
几日春寒怯上楼，楼头烟缕拂帘钩。
相看瘦尽浑无奈，一种风流各自愁。

[七言绝句]
恋胜穷幽彼上人，平生潇洒乐天真。
松间竹下成何事，坐讽行吟老更新。

[七言律诗]
春欢雨露同沾泽，冬叹风霜独满衣。
留滞多时如我少，迁移好处似君稀。
卧龙云到须先起，蛰燕雷惊尚未飞。
莫恨东西沟水别，沧溟长短拟同归。

[七言绝句]
落魄江湖十二年，布衫阔袖裹风烟。
如今各样新装束，典却清狂卖却颠。

[七言律诗]
平生气节薄青云，不任机心只任真。
金为散多虚越橐，衣从洗浄远京尘。
吟随猿鹤沧洲晚，醉赏鶑花茂苑春。
仰止高贤同里闬，扫门羞未效前人。

[七言绝句]
雨映青山访谪仙，公厨分酿割肥鲜。
酣歌一曲西风里，顿失羁愁向酒边。

[五言律诗]
布义孙卿子，登高楚屈平。
铜台初下笔，乐观正飞缨。
乍有凌云势，时闻掷地声。
造端长体物，无复大夫名。

[七言律诗]
丁令归来故国时，乡人相见喜兼悲。
鬓毛憔悴精神在，邑里荒残府寺熙。
坐处不堪推老大，亲旁犹幸作婴儿。
莫言破虏前回事，得雨如今即是奇。

[五言绝句]
积功墨成池，增价蒲为扇。
不作新样脚，一洗憔悴面。

[七言律诗]
廷评一石了狱事，谪仙一斗百篇诗。
君才盘盘压今古，肯使英名夸昔时。
浊醪妙理清有圣，此意岂复达士疑。
我惭鼷腹怯鲸量，咄咄隠几成书痴。

[七言律诗]
天教槐辅抚藩州，人道梅仙百不愁。
倚阁才情翻作苦，留连诗卷不成酬。
我方设棘搜芹水，渠自张蒲去荻洲。
二十四泷高浪里，卧敲船板醉吟休。

[五言律诗]
山泽有臞儒，残年病满躯。
拙疏难救药，贫困不枝梧。
海客留苔脯，山僧饷笋枯。
衰颜得村酒，犹解暂时朱。

[七言绝句]
一片潇湘落笔端，骚人千古带愁看。
不堪秋著枫林港，雨阔烟深夜钓寒。

[七言绝句]
三十年来江上游，水清鱼见不吞钩。
钓竿斫尽重栽竹，不计工夫得便休。

[七言律诗]
神珠无颣玉无瑕，七叶簪貂汉相家。
阵面奔星破犀象，笔头飞电跃龙蛇。
绛帏夜坐穷三史，红斾春行到九华。
只怕池人留不住，别迁征镇拥高牙。

[七言律诗]
千途尽向空源出，万景终归一路通。
忽尔有心成大患，坦然无事却全功。
春开小岫调新绿，水漾漂霞蘸晚红。
莫道境缘能幻惑，达来何处不消融。

[七言绝句]
草枯霜白泣原鸰，五十三年老弟兄。
风雨对床缘未了，荆花重合在来生。

[五言律诗]
借师新藁读，睡睫不曾交。
璧月沉寒濑，琪花著老梢。
一吟三叹咏，双字几推敲。
晓雨驱炎热，僧窗得尽钞。

[五言律诗]
谁记先生事，声名五十年。
素风人不及，阴德世相传。
气与名流合，官随子舍迁。
阖门宾客散，怅望白云天。

[五言律诗]
落月挂林高，溪行屡著篙。
不令惊水宿，频觉送鸡号。
此趋今成熟，吾生毋乃劳。
何能永谢去，自学小舟操。

[五言律诗]
天乎丧吾道，命矣叹斯人。
后学隳梁木，明时夺国珍。
孔怀存爱弟，皓首奈慈亲。
唯有延陵志，斯文久愈新。

[五言律诗]
永康经济学，近古将无同。
甥孙世其业，汗马收全功。
我欲揽遗迹，双眸冰镜空。
君亦跨黄鹄，吹箫白云中。

[五言律诗]
月去极百度，天行水四旁。
渥洼驹汗血，婆绿宇旁行。
朔雨夏犹雪，南苞冬未霜。
地中在何处，无便向嵩邙。

[七言律诗]
短衣射虎早霜天，叹息南山又七年。
唾手每思双羽箭，快心初见万楼船。
平波漫漫看浮马，高柳阴阴听乱蝉。
明日重寻石头路，醉鞍谁与共聮翩。

[七言绝句]
城头云景晓漫漫，未雪先惊特地寒。
明夜若能沽美酒，诗僧应不问归鞍。

[七言绝句]
诞圣嘉辰卜万年，寿觞初进起炉烟。
仙韶才奏齐天曲，三十六宫人尽传。

[七言绝句]
忽惊落日转东隅，人意欣欣似跃鱼。
泛宅同来真不恶，几家回首叹楼居。

[七言绝句]
偶尔观棋忽烂柯，岂知胜负是如何。
归来笑问人间事，恰是人间胜负多。

[七言律诗]
兰玉贤关隽誉飞，词场几见捷音驰。
登云将慰椿庭望，陟岵俄惊薤露悲。
荣养痛嗟今日隔，嘉封頼有异时追。
前冈已卜牛眠地，螭首行镌九尺碑。

[七言律诗]
石磊磊，猿啾啾，越王霸业秋山头。
英雄丧尽知何数，可怪犹存浣纱处。
当时月照清溪头，美人如水逐东流。
至今片石终难改，千载犹含泽国羞。

[七言律诗]
公论无过月旦评，吾衰安敢主乡盟。
触蛮力劝休争战，猿鹤相安不怨惊。
髧彼两髦呼作友，长吾一日敬为兄。
前身定是徐先辈，延寿溪头了一生。

[七言绝句]
水浸秋空夜色晴，柳根三五钓船轻。
不知长笛在何处，忽趁月明吹一声。

[七言绝句]
一月山前雨带风，拍天江水涨惊洪。
朝来莫怪波澜静，收向诗翁笔势中。

[七言绝句]
松边寒彩过前山，松下铺毡坐不还。
泽物为霖休自苦，且来相伴约斋闲。

[七言律诗]
一为散吏寄郊坰，三见南山木叶零。
病著不能朝帝所，老来只合奉祠庭。
绣衣玉节官仍作，流水桃花路再经。
洞口故人应问我，淹留何处髪星星。

[七言绝句]
餐霞吸瀣炯方瞳，时著青裙拜木公。
玉女投壶天为笑，却来绣岭伴仙翁。

[五言律诗]
佳时结胜游，与子棹兰舟。
路近云烟霁，岩深水木秋。
临风伤远日，感慨发诗愁。
乐事真难偶，年光若转头。

[五言律诗]
将军鼓吹来，处士非所喜。
夸汝风月夕，天籁鸣不已。
汝姑勿自夸，坎井不可恃。
当知马伏波，笑杀公孙子。

[五言律诗]
维檝阗江海，轮蹄溢道途。
微晴困炎暑，一雨厌泥途。
天意自虚淡，物情空叹吁。
是非今可卜，吾意独何虞。

[五言律诗]
冰瀑寒侵室，围𬬻静话长。
诗心全大雅，祖意会诸方。
磬断危杉月，灯残古塔霜。
无眠向遥夕，又约去衡阳。

[七言律诗]
山疑梦里槐安国，僧住壶公小隐天。
门横一水与世隔，不知鱼鼓今几年。
真人阴崖结茅屋，大千世界一粒粟。
佛言芥子纳须弥，我亦来寻赞公宿。

[七言绝句]
绿萍漂合旧根斜，独恨来迟过了花。
不见离披照秋水，尽依名阁作余霞。

[五言律诗]
鹿门培隠德，凤穴产奇毛。
曳组全家贵，谈兵此客豪。
书签沾雨湿，箭镝入云高。
归到荆花下，春缸醉玉醪。

[五言律诗]
左券频称贷，西成少盖藏。
苦饥炊稻种，缘病卖桑黄。
土焙怜烟暖，藜羹爱糁香。
君看首阳叟，穷死亦何伤。

[五言绝句]
五月炎风炽，忧勤紫掖中。
催裁恤刑诏，晓下未央宫。

[七言律诗]
何处青衣旧俗酣，峨嵋东畔蜀江南。
从来岁首争为市，大半民间已不蚕。
几日笙歌常继烛，晚春桃李尚仍蓝。
嬉游果获神明助，太守虽贫亦荠甘。

[七言绝句]
转午闻鸡日正长，小亭方丈纳空光。
绿阴一雨浓如黛，何处风来百种香。

[五言律诗]
十年成远别，几度上高楼。
风递江南信，云消渭北愁。
春心惊海燕，晓梦入溪鸥。
何日西窗烛，相看说旧游。

[七言律诗]
千岩秀色拥晴川，万顷陂光上下天。
委地鱼盐随处市，蔽空桑柘不容田。
讼庭虚静官曹乐，儒服寛长邑里贤。
不为从知方负羽，独乘鱼艇老风烟。

[七言律诗]
壮岁清源曾倦游，今朝大郡又封侯。
身安不用扶鸠杖，骨贵从知应虎头。
望阙承恩颜有喜，即家问政礼宜优。
济时事业需元老，莫遣空横野渡舟。

[七言绝句]
鹊血雕弓湿未干，䴙鹈新淬劒光寒。
辽东老将鬓成雪，犹向旄头夜夜看。

[七言绝句]
天女染花情若狂，鲜妍直欲媚秋光。
忍将陶径黄金色，也学秦宫朱脸粧。

[七言律诗]
立向江亭满目愁，十年前事信悠悠。
田园已逐浮云散，乡里半随逝水流。
川上莫逢诸钓叟，浦边难得旧沙鸥。
不缘齿发未迟暮，吟对远山堪白头。

[七言绝句]
同列诸公总劝予，归时切莫过重湖。
婺源五岭祁门峡，今是危涂是坦涂。

[五言律诗]
何时到故乡，归去佩铜章。
亲友移家尽，闾阎百战伤。
背关余草木，出塞足风霜。
遗老应相贺，知君不下堂。

[七言律诗]
览胜寻幽性所耽，不教驺哄滓筠杉。
霞城散绮留仙袂，露磴凝珠拂客衫。
曾有金龙潜邃洞，却因赤蚁远崇岩。
来游无复从容计，自笑羸骖束辔衔。

[七言绝句]
一种佳名两字猜，蜜脾融液腊中开。
雪花不敢迷真色，风格都缘不是梅。

[七言绝句]
半空和月倚新秋，十二栏干曲曲愁。
我亦天涯零落者，不如饮到醉归休。

[七言绝句]
小窗梅冷一花明，卧榻尘空六尺横。
多谢去年湖上雪，随风时到竹坡鸣。

[七言绝句]
荒秋野水间荆榛，惟有青山日对门。
草木向阴犹带雪，风光近腊已如春。

[七言律诗]
城中楼阁似鱼鳞，不见清风起白苹。
试选苕溪最深处，仍呼我辈不羁人。
窥船野鹤何曾下，见烛飞虫空自驯。
遶郭荷花一千顷，谁知六月下塘春。

[七言律诗]
安知岁月几经今，传记汗漫不可寻。
得自废墟埋万古，失曾飞将购千金。
客思秋水龙泉冷，士叹中原虎穴深。
好与壮夫同隐约，鐡房寒澁壁尘侵。

[五言律诗]
动叶复惊神，声声断续匀。
坐来同听者，俱是未归人。
一櫂三湘浪，单车二蜀尘。
伤秋各有日，千可念因循。

[七言律诗]
剑珮声来合玉除，骐𬴊烟上暗金铺。
近臣先识天颜喜，九奏初知昼景舒。
东海为田将几见，南山称寿已三呼。
欲知帝力今多少，醉舞行歌塞道涂。

[五言律诗]
州远雄无益，年高健亦衰。
兴情逢酒在，筋力上楼知。
蝉噪芳意尽，鴈来愁望时。
商山紫芝客，应不向秋悲。

[五言绝句]
浮云吐明月，流影玉阶阴。
千里虽共照，安知夜夜心。

[七言律诗]
鸟乌声乐报新晴，起觅邻翁作队行。
爱日葵心倾烂熳，寻春蝶梦去纵横。
人归髙屋山逾碧，船到平滩月已生。
客里不谙风景好，欲将此夕竝登瀛。

[七言绝句]
枝撑强趁火城春，踪迹犹烦问水滨。
更醉南州好红紫，凝香诗伯是花神。

[七言律诗]
合欢蠲忿亦休论，梦蝶翩翩逐怨魂。
祗待倾城终未笑，不曾亾国自无言。
风翩林叶迷归燕，露袅池荷触戯鸳。
湘水东流何日竭，烟篁千古见啼痕。

[七言律诗]
盆池初泛小青钱，俄有盈盈淡伫仙。
香老不随明玉堕，子肥争露宝珠圎。
乍披绀色神都爽，欲擘柔房意尚怜。
检点朋尊亦新贶，心知无报且陶然。

[七言绝句]
天将金阙真黄色，借与洞庭霜后橙。
松滋解作逡巡曲，压倒江南好事僧。

[七言律诗]
使还兼道趣南辕，朝出沙陀暮水村。
雪岭迢遥人自少，冰天凄惨日长昏。
鸦闻宿舍惊如闹，马识归途去似奔。
屈指开年到京阙，梦魂先向九重阍。

[七言律诗]
期会纷然不到诗，拙哉前计只心知。
纵当吏散庭空后，争似山行水泛时。
柳影半笼明处路，苇声轻窣暗边篱。
波神擅此三更月，定讶今宵欠笛吹。

[七言律诗]
清扬巧笑倾人城，骄气矜色增我慢。
无始时来生死趣，八万苦业所依止。
皮肤落尽露拴索，一切虚诳法现前。
不见全牛可下刀，无垢光明本三昧。

[七言绝句]
不见一法在门外，平地无端自活埋。
若是金毛师子子，急须移步入门来。

[五言绝句]
沈香帖阁柱，金缕画门楣。
回首降幡下，已见黍离离。

[七言绝句]
一阵阴云一雨来，驱除烦暑洒尘埃。
山川固不为迎合，岂是先知地主回。

[五言律诗]
通竹引泉脉，泓澄潋石盆。
惊鱼翻藻叶，浴鸟上松根。
残月留山影，高风耗水痕。
谁家秋洗药，来往自开门。

[七言绝句]
水天空阔正斜阳，何处山川是故乡。
望断吴云心更远，寒鸦成阵雁成行。

[七言绝句]
所不贷人惟世道，最无穷处是天机。
昂藏池上霜枫树，寒冷年年著锦衣。

[七言绝句]
明碧轩南竹数丛，别来江外几秋风。
道人无复人间世，嗟我今为白发翁。

[五言绝句]
孝以事其亲，斯须不离身。
始终惟爱敬，二者在书绅。

[七言绝句]
何事苍苔数点红，晓来花片落春风。
可怜春色兼花尽，今古此情无处穷。

[七言绝句]
无事江头弄碧波，分明掌上见嫦娥。
不知李谪仙人在，曾向江头捉得么。

[七言绝句]
轧轧轻舆上马鞍，半天岚翠逼人寒。
从教宿霭迷清嶂，明日晴空取意看。

[五言律诗]
桂枝家共折，鸡树代相传。
忝向鸾台下，仍看鴈影连。
夜闲方步月，漏尽欲朝天。
知去丹墀近，明王许荐贤。

[七言绝句]
曲水三春弄彩毫，樟亭八月又观涛。
金罍几醉乌程酒，鹤舫闲吟把蟹螯。

[五言律诗]
桃花春水生，白石今出没。
摇荡女萝枝，半摇青天月。
不知旧行径，初拳几枝蕨。
三载夜郎还，于兹炼金骨。

[五言律诗]
便欲相寻去，山光看水光。
野航因挟策，春韭自炊粱。
踽踽吾才短，翩翩子意长。
文翁他日誉，不但劝农桑。

[五言律诗]
日落天泉暮，烟虚习池静。
镜潭明月辉，锦帻流霞景。
花摇仙凤色，云浮濯龙影。
欲识江湖心，秋来赋潘省。

[七言绝句]
京国重来一梦间，不堪回首赤城山。
隋堤古柳年年在，应笑行人鬓已班。

[五言律诗]
罢农亦易足，麦黄秧已绿。
早蝉发高林，晚鶑隔修竹。
壶觞休倦劬，草阁一开浴。
翛然非吾故，佳眠恣清熟。

[五言律诗]
游童苏合带，倡女蒲葵扇。
初日映城时，相思忽相见。
褰裳踏露草，理鬓回花面。
薄暮不同归，留情此芳甸。

[五言律诗]
何处秋深好，山林处士家。
青霜红碧树，白露紫黄花。
一熟雠频雨，朝晴祷暮霞。
连宵眠不著，犹自爱新茶。

[五言律诗]
晓立侍炉烟，夜归蓬荜眠。
露华明菊上，萤影灭灯前。
清漏和碪叠，栖禽与叶连。
高人来此宿，为似在山颠。

[七言绝句]
胜景奇踪烂漫游，归鞍欲上重回头。
山禽于我情何厚，逐马声声似见留。

[五言律诗]
罩云飘远岫，喷雨泛长河。
低飞昏岭腹，斜足洒岩阿。
泫丛珠缔叶，起溜镜图波。
蒙柳添丝密，含吹织空罗。

[七言绝句]
濠上观鱼适意时，从容鱼乐独心知。
何须更问鱼非我，能见鱼游复是谁。

[五言绝句]
今朝六月六，谷泉被气𡎺。
不是上天堂，便是入地狱。

[七言律诗]
一柱中流亦壮哉，分明世上有蓬莱。
帘开庐阜层层出，船泛岷山滚滚来。
夜冷神龙蟠水府，天青仙珮下瑶台。
闲将玉管吹明月，勾引翩翩彩凤回。

[七言绝句]
慈子为牛真自取，逢分卧箦亦何哉。
我今病落无多恨，况复终同短髪埋。

[七言律诗]
去年花下探春雨，鸣鞭走马看花开。
今朝危坐空山里，不识春从何处来。
谁云山中春亦好，忽见花枝被花恼。
无奈穷愁輙赋诗，对酒簪花能绝倒。

[七言绝句]
人间万事尽浮埃，顾影穷游莫倦陪。
吴王百世不复在，祇有九仞郊天台。

[五言律诗]
栖迟严壑间，所尚不同俗。
窗下列芳兰，门前艺修竹。
崖屋夏中寒，石田秋后熟。
委质于自然，陶然意常足。

[五言律诗]
五十年兄弟，一朝生别离。
雁行长已矣，马足远何之。
葬骨知无地，论心更有谁。
亲丧君自尽，犹子是吾儿。

[七言绝句]
天吴凭怒鼓涛澜，不作闲居卷轴看。
夜半负山谁料得，重来坐失两高寒。

[七言律诗]
今岁芳菲尽未忙，去年二月牡丹香。
寒暄不定春光晚，荣落俱迟花命长。
才一两朝晴炫野，又三四阵雨鸣廊。
鞓红魏紫拳如蕨，而况姚家进御黄。

[五言律诗]
倚杖残秋里，吟中四顾频。
西风天际雁，落日渡头人。
草色衰平野，山阴歛暮尘。
却寻苔径去，明月照村邻。

[七言绝句]
伤春未了又悲秋，无复欢悰到酒舟。
茅屋半欹篱半倒，伏羲一卷在床头。

[七言律诗]
象轮何事过毗耶，诗窍禅关事一家。
自古行春难尽美，非风即雨辄成差。
我文柔似三眠柳，君句清如六出花。
应悟己公茅屋下，拟之早已涉河沙。

[七言绝句]
借居虽陋自如常，舟小安能具斛汤。
却羡沈牛浮鼻去，绿桑阴下趁苍凉。

[七言绝句]
适我一箪孤客性，问人三十六峰名。
青云无忘白云在，便可嵩阳老此生。

[七言绝句]
每忆中林访惠持，今来正遇早春时。
自从休去无心事，唯向高僧说便知。

[五言律诗]
触有羸其角，进有跋其胡。
膏车秣吾马，白日在修途。
虽乏亡何杯，颇多未见书。
力学致事功，良田本深锄。

[七言绝句]
倏忽韶光第九旬，无花何处觅残春。
长绳万尺非难具，谁与天边绊日轮。

[五言律诗]
青柳映红颜，黄云蔽紫关。
忽闻边使出，枝叶为君攀。
舞腰愁欲断，春心望不还。
风花滚成雪，罗绮乱斑斑。

[七言绝句]
张汤绝似公孙子，一样奴颜裹祸心。
不頼汲生如日月，汉廷谁与破幽阴。

[七言绝句]
冲涛逐浪不禁寒，何止舟行百丈滩。
柂橹一声江已转，瓜州岸上报平安。

[七言律诗]
云埋阴壑雪凝峰，半壁天台已万重。
人度碧溪疑辍棹，僧归苍岭似闻钟。
暖眠㶉𫛶晴滩草，高挂猕猴暮涧松。
曾约共游今独去，赤城西面水溶溶。

[七言律诗]
三槐鬰鬰德之符，喜向金渊识大儒。
早读父书明体用，夙将使指厉廉隅。
动摇山岳威犹在，收敛风霜寂似无。
人道鲁公来辨狱，行看霖雨泽焦枯。

[五言律诗]
今日菊始华，丛雁鸣相和。
若无一觞酒，如此重九何。
悠然数酌尽，会心岂在多。
醒来不复记，散髪东山阿。

[五言律诗]
从来多远思，尤向静中生。
所以令心苦，还应是骨清。
酒香偏入梦，花落又关情。
积此风流事，争无后世名。

[七言律诗]
镜里初疑看不真，衰颜只恐是他人。
医言断酒方除病，母戒观书亦损神。
卧久不知黄叶落，起来还见白髭新。
横梳头发斜阳下，半脱清风半委尘。

[五言律诗]
朔吹朝还暮，繁云凝复开。
不能成雪意，只解作寒媒。
薄宦家千里，长吟酒一杯。
西邻郑夫子，乘兴几时来。

[七言绝句]
眼观荣辱等虚空，强著衣冠与世同。
长夏清风秋夜月，高怀应不忘山中。

[五言律诗]
之子洛中来，芳罇喜暂开。
人夸阿连少，吾愧士衡才。
丹阙凤皇去，清川鸿雁回。
都门春色美，相送思悠哉。

[七言律诗]
春寒有信不逾期，肯为衰颜独见欺。
白雪已输梅鬬早，绿樽尤与火相宜。
撷来野蔌和萱草，分得江鱼贯柳枝。
刺史忧民民共乐，赛牛归去竞褰帷。

[七言绝句]
不问青黄赤白黑，不拘大小与残疾。
秃须秃尾小无爪，此物见之不足惜。

[七言绝句]
西幕情真庭驻云，东幕心机门闭春。
无端幽梦落蛇虺，漏泄风光来近邻。

[七言绝句]
欲从携手登高去，一到门前意已无。
那得更将头上发，学他年少插茱萸。

[七言绝句]
全是山林居士风，不知位重更官穹。
名书玉几金瓯内，心在蒲团纸帐中。

[七言绝句]
百和慇懃出省郎，清真似有雪中香。
风流不在金炉煖，自转余薰到锦囊。

[五言律诗]
飘洒当穷巷，苔深落叶铺。
送寒来客馆，滴梦在庭梧。
逼砌蛩声断，侵窗竹影孤。
遥思渔叟兴，蓑笠在江湖。

[五言律诗]
春雨要如膏，发生物已拆。
霡霂则易耨，浸渍乃损麦。
连旬不见日，过社麻亦阨。
再拜祈开晴，民食庶可得。

[七言绝句]
缺月流光入绮疏，金壶传箭梦回初。
秦台彩凤无消息，桂影空闲十二除。

[五言绝句]
同人久别离，消息不曾知。
心似长堤柳，千丝又万丝。

[七言律诗]
春尽登临正得宜，人情天气两融怡。
泛舟伊水风回夜，垂钓溪门月上时。
逸兴剧凭诗放肆，病躯唯仰酒扶持。
浮生日月无多子，忍向其间更敛眉。

[五言律诗]
宣力三朝旧，于身五福全。
家风良将后，经术古人前。
丁令终辞世，留侯定得僊。
贻谋有贤嗣，素业尽能传。

[五言律诗]
贤王有池馆，明主赐春游。
淑气林间发，恩光水上浮。
徒慙和鼎地，终谢巨川舟。
皇泽空如此，轻生莫可酬。

[七言律诗]
阔步曾飞到广寒，一麾聊顿野云间。
虬蟠涧底未失水，鹤在笼中且看山。
旧日笑谈犹壮否，近来书信亦稀还。
严滩桐岭宜秋醉，却恐才高不奈闲。

[五言绝句]
河伯怜娇态，冯夷要姝妓。
寄言游戏人，莫弄黄河水。

[七言律诗]
文书堆案汗如洗，鴈鹜满庭声甚喧。
纵有可人来眼底，了无佳思到吟边。
翠眉对我何曾展，白眼逢渠不受怜。
上策从来三十六，就中除有一归田。

[五言绝句]
屏列郡南隅，子真常此憩。
雨欲泽人间，云霞先掩蔽。

[五言律诗]
君与白云邻，生涯久忍贫。
姓名高雅道，寰海许何人。
岳气秋来早，亭寒果落新。
几回吟石畔，孤鹤自相亲。

[七言律诗]
珠履缤纷宴寿阳，栏杆横出白云傍。
清淮倒影长桥活，古垒无春峡石荒。
小艇鬭垂凹鼻钓，佳人犹学晓梅妆。
史君笔力今谁敌，丽句须盈古锦囊。

[七言律诗]
砌下松巅有鹤栖，孤猿亦在鹤边啼。
卧闻雷雨归岩早，坐见星辰去地低。
一迳穿缘应就郭，千花掩映似无溪。
是非生死多忧恼，此日蒙师为破迷。

[五言律诗]
上国春多雨，西江莲自香。
恐人疑少室，惟我薄淮阳。
南北东西命，君臣父子常。
到官理词讼，月色更风光。

[七言律诗]
背人阿堵未中方，纸合文书不碍床。
正似复裈羞北阮，绝胜斗酒换西凉。
来诗肯办十分赏，去辙犹关一水妨。
对面更看枯淡在，应无儿辈紫罗嚢。

[七言绝句]
贾生纂著五十八，元叹风规自伯喈。
贪吏革心宽贬坐，顽甿耒耜不椎埋。

[五言律诗]
漂泊音书断，艰难会合迟。
那知休老地，却数别君时。
岁晚商山寂，天寒楚水悲。
无言一杯酒，怀抱各相知。

[七言律诗]
槐花落尽柳阴清，萧索凉天楚客情。
海上旧山无的信，东门归路不堪行。
身随幻境劳多事，迹学禅心厌有名。
公子道存知不弃，欲依刘表住南荆。

[五言绝句]
念念等空寂，行藏鬼莫窥。
是名真遯者，安用山林为。

[七言绝句]
簿书投老岂身谋，朱墨纷纷晚即休。
平世功名归稷禹，一瓢吾欲慕巢由。

[五言律诗]
过眼惊初夏，回头忆晚春。
已怜花结子，又见艾为人。
故国丹心老，中原白发新。
灵修那解化，清梦楚江滨。

[五言律诗]
都城三百里，雄险此廻环。
地势遥尊岳，河流侧让关。
秦皇曾虎视，汉祖昔龙颜。
何处枭凶辈，干戈自不闲。

[七言绝句]
底用人前诵子虚，子安知我不知鱼。
最思万竹香中隠，剩采春薇读好书。

[五言律诗]
岁暮怀家客，通宵不自娱。
诸兄得意否，老母有欢无。
已谢交朋远，犹思弟妹孤。
吾身不足念，为此一嗟吁。

[五言律诗]
谢公莳兰苕，真意付此物。
惠然风肯来，香为一披拂。
遥知醉吟姿，黾勉向朱绂。
搘筇橘柚黄，僧屋对像佛。

[七言律诗]
云阳县郭半郊坰，风雨萧条万古情。
山带梁朝陵路断，水连刘尹宅基平。
桂枝自折思前代，藻鉴难逢耻后生。
遗事满怀兼满目，不堪孤棹舣荒城。

[五言律诗]
昔在专城日，吾尝破贼时。
土豪勤问探，民户感恩私。
公论必旁采，下情须尽知。
骑军远迎击，孰识一先棋。

[五言律诗]
忽忽岁云暮，霏霏山雨频。
鸟啼茅舍静，梅映竹篱新。
陋巷无深辙，清酤有善隣。
中原消息断，聊与醉乡亲。

[五言律诗]
芗林苍翠甚，霁色绕吾庐。
四面鸟声寂，一庭月影疏。
有山皆入坐，无日不安居。
好向墙东卧，看人献子虚。

[七言绝句]
细把中兴唐颂看，玉环遗恨记当年。
自从拥马回灵武，整顿乾坤岂偶然。

[五言律诗]
万事不关心，终朝但苦吟。
久贫慙负债，渐老爱山深。
日月销天外，帆樯弃海阴。
荣枯应已定，无复系浮沉。

[七言绝句]
荣悴元知岂有常，纷纷草木占年光。
霜风一扫知何在，楚客从来枉断肠。

[七言绝句]
忆昔唐家扃禁地，粉壁曲龙闻曩记。
承明意象今顿还，永与銮坡为故事。

[七言绝句]
刹那灭却阿鼻业，阎罗共我休分别。
洋铜铁汁即醍醐，火轮便是禅心月。

[七言绝句]
夕凉恰恰好溪行，暮色催人底急生。
半路蛙声迎步止，一荧松火隔篱明。

[七言律诗]
幽寻野外兴何如，蚕市村嚣忆故墟。
煮茧生涯春老大，饷田时节意苏舒。
吹开麦浪南风至，落尽花房小雨余。
暂借僧窗聊假寐，梦惊身世两蘧蘧。

[七言绝句]
长担犊车初入门，金牙新酝盈深罇。
良人为渍木瓜粉，遮却红腮交午痕。

[七言律诗]
当年吴会友名缁，尽是人天大导师。
拔俗高标元自悟，妙明真觉本何疑。
篮舆行处依然在，莲社风流固已衰。
它日西湖吊陈迹，断桥隄柳不胜悲。

[五言律诗]
自解铜章后，终身耻折腰。
偶然安旧隠，非不恋清朝。
薪水才能给，弓旌未易招。
坟山梅似雪，犹足配清标。

[七言律诗]
寒木高萝几曲溪，断碑零落卧荒祠。
澄潭想像云头涌，悬瀑依稀雨脚垂。
地轴漫烦龙虎战，天符那得鬼神私。
茫茫造物殊难晓，要是为霖自有时。

[七言绝句]
茹芝仙客老仙乡，浄尽人间粒食肠。
玉甑岂能无用处，几番与世熟黄粱。

[五言律诗]
淡然尘虑绝，禅外苦风骚。
性觉眠云僻，名因背俗高。
水烟蒸纸帐，寒髪涩铜刀。
几宿江江寺，闲吟听夜涛。

[七言律诗]
玉关一自有氛埃，年少从军竟未回。
门外尘凝张乐榭，水边香灭按歌台。
窗残夜月人何处，帘卷春风燕复来。
万里寂寥音信绝，寸心争忍不成灰。

[五言律诗]
陡觉秋萧索，林端叶渐稀。
菊残堪作枕，荷老不成衣。
著句愁诗俗，持螯喜蟹肥。
晚来风色紧，吹起荻花飞。

[七言律诗]
西州城郭虽然小，江汉规模壮矣哉。
大别山头观禹迹，楚波亭上望吴台。
萧萧修竹凤不至，漠漠平沙鴈又来。
五马相邀共登览，欲酬秋兴费诗材。

[七言绝句]
光风先放越溪春，萧散寻诗索笑人。
藜杖前头春浩荡，三生应是主林神。

[五言律诗]
古迹微茫久，云深锁薜萝。
洞前青壁坼，世外素书多。
猿狎垂山木，龙灵起井波。
相传通海眼，鱼网得金科。

[七言律诗]
九龄颖悟已惊人，乃父分茅善抚民。
郑忽身为周室质，贾生议屈汉庭臣。
行攀郄桂荣三釜，暂著莱衣省二亲。
勿讶班荆歌陟屺，小人有母在江滨。

[七言律诗]
拜捧双壶急破封，蓬庐惊怪閙儿童。
欢生和气薰蒸外，春在先生酝酿中。
枯涸诗肠偏借润，飘零酒醆不忧空。
更看小队寻花柳，太守风流似醉翁。

[五言绝句]
明月无长好，晴空有晦时。
君家那与我，头白似新知。

[七言绝句]
榉藤束缚竹为舆，野饭来寻僧所庐。
茅屋正逢飞卷破，夜来风雨问何如。

[七言绝句]
有无俱遣不空空，空本无空针不容。
阿弥陀佛真金色，相好无边我等同。

[七言绝句]
点缀工夫巧更奇，昆仑玉果半葳蕤。
嗅梅咀雪欲肠断，况读高生人日诗。

[七言绝句]
今日喜时闻喜鹊，昨宵灯下拜灯花。
焚香出户迎潘岳，不羡牵牛织女家。

[七言绝句]
故人西辞黄鹤楼，烟花三月下扬州。
孤帆远影碧山尽，唯见长江天际流。

[七言绝句]
言前无句拟何伸，妙语玄谈眼里尘。
一邑毗耶金粟众，想应翻笑住山人。

[七言律诗]
鸡屿洋边桃李秾，岸沙遮海暮云重。
乘槎我自犯牛斗，掘狱谁何藏剑锋。
世路肯遵前覆辙，交游谁识后凋松。
此生但得长相见，一笑能轻禄万锺。

[七言绝句]
一涧寒泉九节菖，酿泉为酒冽仍香。
玉巵捧处慈颜喜，眉寿方岩共久长。

[七言律诗]
表表声名动缙绅，金銮奏事旧词臣。
胸中千古渊源学，天下十分端正人。
犹记演纶依日月，行看听履上星辰。
枝南枝北云山异，何日抠衣拜后尘。

[五言律诗]
鸟外何须去，衣如藓亦从。
但能无一事，即是住孤峰。
雨歇云埋阁，月明霜洒松。
师心多似我，所以访师重。

[五言律诗]
新晴春早暖，客里上元天。
辇路灯如梦，璇霄月欲圆。
岂惟无酒酤，不复有床眠。
歌舞愚儿辈，凄凉已十年。

[七言律诗]
种秫诗人也未穷，百篇欲就醉颜红。
却思白堕相逢晚，不分青铜一笑空。
卧瓮更须防吏部，抱琴应不问新丰。
何当乞与青田核，圣处时时任一中。

[七言绝句]
源高云表许谁穷，飞出岩前百丈雄。
岂是山神作灵怪，解将烟雨变晴空。

[七言律诗]
八十康宁极品荣，神仙居处足颐生。
风骚此日资高尚，事业当年有太平。
酒量更从闲后长，禅心偏向静中明。
自嗟不及飞来鹤，能伴公游称道情。

[五言律诗]
公署在山上，凿泉深且清。
一杯水溜满，六月火云生。
利物诚堪拜，投钱恶近名。
饮之何以报，官况与诗情。

[五言律诗]
秀杰长沙幕，高才自敏强。
同僚推俊逸，黼坐畏刚方。
惯吐珠玑句，宜便宴寝香。
秋来能过我，听雨夜连床。

[七言律诗]
青鞋随意出柴荆，聊向南塘曳杖行。
归鸟已从烟际没，断虹犹在柳梢明。
城头层塔凌空立，浦口孤舟并岸横。
向道有诗浑不信，为君拥鼻作吴声。

[七言律诗]
巍然水曲见楼台，人指安昌邑壮哉。
般若山头当户外，吴航渡口瞰江回。
湖平文鹢浮空远，月满星槎泛海来。
投辖不因勤粤主，为怜烟霭共徘徊。

[七言律诗]
雨后溪虚有断云，绿阴拥出绛榴裙。
一枝强续春余景，数点初收水上纹。
今日高堂会宾客，去时此际避官军。
人生若得长无事，莫遣匆匆别袂分。

[七言绝句]
寒拾长谈苦口禅，无人领解许多年。
如今拽转家风也，好把泥牛痛下鞭。

[七言绝句]
尽处生机衮衮新，花情柳思已精神。
岁堂堂去谁能守，睡到明朝又是春。

[七言绝句]
邪法难扶只自谙，东西不辨作司南。
输佗胜乐无玄解，禅板蒲团老住庵。

[七言绝句]
青衫犹是国工裁，破箧尘侵手自开。
莫笑浑如霜叶暗，两朝曾见圣君来。

[七言律诗]
乱崖蒸润滴嵯峨，苒苒生云雨意多。
已爱破山泉漱玉，更怜垂垅麦翻波。
妖红落后新篁出，老绿浓时野鸟过。
还与北窗添睡思，尽抛尘上养天和。

[七言律诗]
不住寒岩不姓庞，亦无短艇钓清江。
门庭昼寂人欹枕，几案春生日上窗。
五鼎甘心争逐兽，万夫落胆看寻橦。
何如种取东皋秫，烂醉床头酒百缸。

[七言律诗]
渺渺平芜雪正晴，旋驱征骑出郊坰。
越山似我头全白，江柳如君眼欲青。
有信梅花传驿使，忘机鸥鸟恋沙汀。
洞霄结约香灯社，便欲相从老翠屏。

[五言律诗]
涉世殊无味，言诗粗有芽。
尔能明瑟僩，吾不惮车斜。
老管元江苇，寒牋更蜀麻。
因书寄痴叔，剩为乃翁夸。

[七言绝句]
解缆移舟淛水滨，晚潮初落岸痕新。
酒酣卧唱江南曲，月在篷窗冷照人。

[七言律诗]
秋草河兰起阵云，凉州唯向管弦闻。
豺狼毳幕三千帐，貔虎金戈十万军。
候骑北来惊有说，戍楼西望悔为文。
昭阳亦待平安火，谁握旌旗不见勋。

[七言律诗]
诸县丰登狱屡空，珍祥如欲助升中。
不妨故故留连月，未到频频恼乱风。
向上鬰葱佳气紫，现前圆满报身红。
自今长许汾阳醉，内外曾无缌少功。

[五言律诗]
春水上堤沙，春晴散望赊。
衰年花近眼，久客梦还家。
映日孤鸿没，迎风双燕斜。
平生江海意，早晚送浮槎。

[七言绝句]
老来情绪似秋烟，水畔林间不计年。
世事纷纷何可较，城西寺里学参禅。

[七言律诗]
望极空蒙清满怀，更寻遗迹步高台。
日斜林杪增光去，风静山尖倒影来。
万顷澄澜春涨碧，一川秀色暝阴开。
坐中自有江湖兴，未放陂南画舸回。

[五言绝句]
服劳曾是孝，那更委诸人。
建已老白首，中裙涤必亲。

[七言律诗]
难得心交左伯桃，亦无善相九方臯。
而今贱子多儒误，自古山人索价高。
众雀岂能知鹄志，一鸡何足用牛刀。
独醒独醉俱堪乐，妙理依然有浊醪。

[七言绝句]
辞赋文章能者稀，难中难者莫过诗。
直应吟骨无生死，祗我前身是阿谁。

[七言绝句]
新陂剩水沃良苗，想见当时相杵谣。
尚有荒余须快犊，何须塌具更悬腰。

[七言绝句]
宗师一等把宗纲，鲁祖垂慈太著忙。
璞玉浑金虽定价，往来多是不相当。

[七言绝句]
我匪悦云云悦我，云兮与我一无心。
知君只爱云中隠，不肯出山无处寻。

[七言律诗]
野棠堤柳固依然，无奈轻寒湿暝烟。
鶑语匆匆无意绪，花时寂寂废诗篇。
晓来洗出天容静，空外吹残雨脚连。
春色便须同检校，已随流水半涓涓。

[七言律诗]
半醒半醉游南国，浮利浮名重一毛。
天上星精钟太白，人间文格埓风骚。
仙翁曾换金龟酒，老笔空传紫兔毫。
姑熟遗音千古在，长随春色满江臯。

[五言律诗]
地僻尘埃少，豪家莫笑贫。
林亭长在目，杖屦不离身。
阅古书盈架，防讥粟满囷。
朝中及我者，能有几何人。

[五言律诗]
老畏高门地，慵便下泽车。
终然婴世网，难作爱吾庐。
白平阳滛于，诗曹务尽废。
郡置假尉以，代之分其半。

[七言律诗]
旅食京华兴已阑，喜扶衰惫出重关。
江波蘸岸绿堪染，山色迎人秀可餐。
濠上观鱼非至乐，管中窥豹岂全斑。
此行便问天台路，剩采灵芝换病颜。

[七言绝句]
江岸南峰对石城，僧房高在乱云层。
台前天阔秋多月，塔上风微夜有灯。

[七言绝句]
圆缺曾伸问老翁，石龟衔子引清风。
昨朝木马潭中过，踏出金乌半夜红。

[七言绝句]
枝上好花无十日，松梢老叶有千年。
静中勘破人间世，醒者常愚醉者贤。

[五言绝句]
行人夜已断，明河南陌头。
双珰不拟解，更欲要君留。

[七言绝句]
蜿蜿翠麓秋烟涨，滟滟金波夜月澄。
樽酒具时随兴遣，景多逢处曲栏凭。

[五言绝句]
岂有青云士，而居绛帐间。
诸生独何事，不上会稽山。

[七言绝句]
黄叶渡头春水生，江中水车上下鸣。
谁道田间得机事，不如抱瓮可忘情。

[五言律诗]
社近频逢雨，春深却喜晴。
畬烟傍山起，神鼓隔林鸣。
客驻观农馌，儿归遗母羹。
丰年多乐事，何以报时平。

[五言律诗]
结宇嚣尘外，寓形天地间。
幽怀付松菊，高卧对云山。
门巷来人少，琴书竟日闲。
可怜朝市客，名利老朱颜。

[七言绝句]
一点残灯照夜阑，洞深云气逼人寒。
仙翁从此乘鸾去，不见遗衣见古坛。

[七言律诗]
厉风翻海雪漫天，百计逃寒息万缘。
稳作被炉如卧炕，厚裁绵旋胜披毡。
尊前现在瞢腾醉，饭后无何烂熳眠。
斟酌出门高兴尽，从教闲却剡溪船。

[五言律诗]
孰知苾𫇴流，而能建安作。
灯檠味隽永，曾不带葵藿。
已撞禅月钟，请振普化铎。
从伊哑羊呼，高厚中沃若。

[七言绝句]
三旬埃郁得清风，领袖犹飜汗折红。
已是梦清无俗梦，更移凉簟月明中。

[七言绝句]
膝上横琴鹤在傍，白云衣共白云裳。
夜深闲卧南窗月，更有清风共一床。

[七言律诗]
灵蜕岿然谢垢埃，焚香却立叹奇哉。
自从新岁门常掩，不见青山眼懒开。
飞观千楹孤鸟堕，斋盂万指晓鲸催。
亦知空劫已前事，浪说十生曾去来。

[七言律诗]
洪河清渭天池濬，太白终南地轴横。
祥云辉映汉宫紫，春光绣画秦川明。
草妬佳人钿朵色，风回公子玉衔声。
六飞南幸芙蓉苑，十里飘香入夹城。

[七言绝句]
漕渠北向小桥通，渐入苍茫大泽中。
造物将无知我醉，故吹急雨打船篷。

[五言律诗]
不是难提挈，行藏固有期。
安身未得所，开口欲从谁。
应物心无倦，当垆柄会持。
莫将成废器，还有对樽时。

[七言律诗]
柯山老人九十余，乱发不栉瘦如枯。
百穿千结一布袴，得酒一吸辄倒壶。
自言少年不蓄孥，有钱径付酒家垆。
人生办此真良图，弃官从翁许我无。

[五言律诗]
古郡依蛮楚，身来作冷官。
老怜兄弟远，贫喜妇儿安。
分菊乘春雨，移梅待岁寒。
又传家信至，入夜著灯看。

[七言绝句]
脱手弦声破晓寒，鴈身和箭衮花团。
簷前曝背山翁喜，催唤儿孙逐马看。

[五言律诗]
廊庙平戎策，诗书谕善箴。
十年才一召，未昃忽先阴。
史局收遗稿，宫寮出赐金。
门生私恸处，即是万人心。

[七言绝句]
莫作叫号惊四邻，瓮中有地可藏真。
渊明醉握远公手，大笑绝倒人不嗔。

[五言律诗]
自古无和亲，贻灾到妾身。
胡风嘶去马，汉月吊行轮。
衣薄狼山雪，妆成虏塞春。
回看父母国，生死毕胡尘。

[七言律诗]
一番出处计何如，流泊中川不为渔。
落日凄凉秋老矣，西风浩荡客归欤。
吟成白发逢知己，费尽黄金买古书。
明发灞桥桥上路，藉君帆力更吹嘘。

[七言律诗]
无风无雨并无云，今岁中秋尽十分。
毕竟冰轮谁为转，碾穿玉宇不生痕。
坐看儿辈纷然饮，也遣先生半欲醺。
自是清樽负明月，不关明月负清樽。

[五言律诗]
疾风回急雨，碧瓦散晴氛。
幽趣何人共，微吟得自闻。
扶笻翻倦鸟，岸帻送归云。
病恼新凉夕，孤斟负十分。

[五言绝句]
温温地炉红，皎皎纸窗白。
忽闻啄木声，疑是敲门客。

[五言绝句]
情智何尝异，犬吠蛇自行。
终南的的意，日午打三更。

[七言律诗]
当年梦赉见清伊，劲气全归目与眉。
髫齓已能庄语笑，嬉游元只在书诗。
青松不及明堂用，黄壤空余白玉悲。
精爽有无何处去，岂能知我痛心时。

[五言律诗]
故人在城里，休寄海边书。
渐去老不远，别来情岂疎。
砚冰催腊日，山雀到贫居。
每有平戎计，官家别敕除。

[七言律诗]
乐事难逢岁易徂，白头光景莫令孤。
弄涛船更曾观否，望市楼还有会无。
眼力少将寻案牍，心情且强掷枭卢。
孙园虎寺随宜看，不必遥遥羡镜湖。

[七言绝句]
老胡监本诳人天，开口无非吐黑烟。
五热炙身甘自受，要翻元款待馿年。

[五言律诗]
众状皆穷险，兹形独擅方。
坦夷中砥砺，端正外青苍。
上帝围棋局，炎君避暑床。
回嗟太行路，更近利名场。

[七言绝句]
嘉陵路恶石和泥，行到长亭日已西。
独倚阑干正惆怅，海棠花里鹧鸪啼。

[七言律诗]
牧童喜晴卧溪曲，群牛互鬭残我竹。
惊起旁行不肯来，闻呼却走如生鹿。
园夫奋詈辱其翁，老翁操箠自驱逐。
牛奔冲狂乱坏篱，补篱更剪溪边木。

[七言绝句]
肉山六月火云蒸，渴想滹沱一片冰。
回首家山林下寺，水帘深处定中僧。

[七言绝句]
石火光中客此身，只钻故纸敝精神。
如今衰老浑无用，犹有虚名语世人。

[七言律诗]
愁阴一夜转和风，晓看花枝露彩浓。
觅句休教长闭户，出门聊得试扶筇。
物华始信如诗好，春色方知似酒浓。
多谢隣翁笑相迓，为言晴暖更过从。

[七言绝句]
少陵早是沧浪客，马援真成矍铄翁。
四十五年忝科第，一生心与布衣同。

[七言绝句]
老夫曾到道家山，太乙青藜夜叩关。
著作承明今付子，仙壶元不隔人间。

[七言绝句]
平畴雨过稻花香，草木风前舞翠光。
天意知侬今日出，先期一夕荐新凉。

[五言律诗]
闻说溪流涨，看来势渐停。
云笼山际白，水没野畦青。
旱久知天悔，祠多诧佛灵。
老农忧雨过，四望尚冥冥。

[七言绝句]
先生龙卧此山丘，宇宙曾经几运筹。
一自英雄三顾后，至今车马不曾休。

[七言律诗]
少年曾缀紫宸班，晚落危途九折艰。
罪大初闻收郡印，恩寛俄许领家山。
羁鸿但自思烟渚，病骥寕容著帝关。
回首觚棱渺何处，从今常寄梦魂间。

[七言绝句]
空蒙山翠湿乌纱，逗密穿深一迳斜。
谁画秋厓满头雪，石坛倚竹看梅花。

[五言律诗]
从宦舟行远，浮湘又入闽。
蒹葭无朔雁，柽栝有蛮神。
传吏闲调象，山精暗讼人。
唯须千树橘，暂救李衡贫。

[五言律诗]
不得来书久，那知是古人。
近吟丞相喜，往事谏官嗔。
身死留名在，堂空著影新。
平生闻笛感，为此一沾巾。

[七言绝句]
遶舍烟霞为四邻，寒泉白石日相亲。
尘机不尽住不得，珍重玉山山上人。

[五言律诗]
汉祖临危日，将军独夺功。
一身虽是诈，万古尽言忠。
树老风声涩，天寒景色空。
我来观庙貌，无语对村翁。

[七言律诗]
华裾乃肯访衰翁，何德烦君贽一通。
百尺楼真广陵后，千岩宅在鲁家东。
句中有眼参方见，删后无诗论未公。
年少分阴且惜取，老夫不觉已头童。

[七言律诗]
自古御戎无上策，唯凭仁义是中原。
王师问罪固能道，天子蒙尘争忍闻。
二晋乱亡成茂草，三君屈辱落陈编。
公闾延广何人也，始信兴邦亦一言。

[五言律诗]
荦确玉峰矗，真朋夐遨游。
洗耳发清响，蹑𫏋玱鸾高。
飞泉落松杪，节奏风萧骚。
八锁度灵钥，铿铿引云璈。

[五言绝句]
人情乐安肆，昼夜物欲婴。
惟敬以直之，山立而川行。

[七言绝句]
静观打透两重关，无静无观总一般。
须信静时非境静，从知观处是心观。

[五言绝句]
心清闻妙香，宴坐旃檀林。
坐香元不断，莫作死灰心。

[七言律诗]
百骸缀联等非实，调虞小愆诸病入。
忘三彭仇念昔闻，作五禽戏瞢此术。
吾身甚羸心甚安，妻孥已捐今昔观。
平生学力外生死，砭剂求工聊复尔。

[五言绝句]
窗外雪犹冻，瓶中梅不开。
烛花将暖气，催得早春回。

[七言绝句]
省郎潦倒今何处，败壁风生霜竹枝。
满世□□专翰墨，谁为真赏拂蛛丝。

[五言律诗]
萧散遗尘事，栽培得小园。
土松花意活，林暖鸟言繁。
餐酪供晨钵，葅芹荐晚樽。
余年君莫问，送老向孤村。

[七言律诗]
昨奉书题岁且更，每逢人士说先生。
名高正倚斯文在，身屈不妨吾道行。
天以苍生付安石，孰能三径老渊明。
自怜留落端何幸，得向溪城一送迎。

[七言绝句]
润叶濡枝浃四方，浓云来去势何长。
旷然寰宇清风满，救旱功高暑气凉。

[七言绝句]
凤山日日滃非烟，賸得三春雨露天。
棠坼浅红酣一笑，柳垂淡绿困三眠。

[七言绝句]
长山谩刻金芝颂，宫相空吟石竹诗。
事往岁深无处问，北园唯见孟家池。

[七言绝句]
百书不如一归家，千闻不如一见面。
既归归见复何为，解道德山无佛殿。

[五言律诗]
昭代论人物，如公实罕俦。
行藏一无愧，才业两俱优。
矜式新韦布，封章动冕旒。
持荷簪笔地，犹想旧风流。

[七言绝句]
高皇布网收凤麟，我得定交犹数人。
陈山清真王逸少，李石风流贺季真。

[七言律诗]
小阁东南独咏诗，此生终与世差池。
夕阳明处苍烟合，栖燕归时画角悲。
人与江山均是梦，心非风月尚谁知。
旧交几岁音尘隔，三抚阑干有所思。

[七言绝句]
花离京洛缁尘少，诗到齐梁绮语多。
老子七言虽淡泊，不曾一字犯阴何。

[七言律诗]
白酒黄封冽以妍，鲈鱼买得一双鲜。
舟行无浪无风夜，人在非晴非雨天。
醉熟不知天远近，梦回但见月婵娟。
垂虹亭下星如织，云满长洲草满川。

[五言律诗]
群山对西丘，突兀几千岁。
超然宇宙间，安用乘云气。
松筠非小草，出处皆远志。
他年姚尚书，指画要十事。

[七言绝句]
太一元君昨夜过，碧云高髻绾婆娑。
手擡玉策红于火，敲断金鸾使唱歌。

[七言律诗]
漠漠炊烟村远近，冬冬傩鼓埭西东。
三叉古路残芜里，一曲清江淡霭中。
外物已忘如弃屣，老身无伴等羁鸿。
天寒寂寞篱门晚，又见浮生一岁穷。

[七言绝句]
打破乾坤渠即我，包衾覆载我非渠。
渠渠我我教谁识，当体玄玄祇自如。

[五言律诗]
醉后情俱远，难忘素浐间。
照花深处月，当户旧时山。
事想同清话，欢期一破颜。
风流还爱竹，此夜尚思闲。

[五言律诗]
怜我抱空意，鬓间饶白丝。
已从真率集，那复少年时。
柳糁春前叶，松锼雪后枝。
建炎无故老，难话省方悲。

[七言绝句]
此夜清光万古同，自开场屋几番逢。
如今压倒诗人后，不许狂僧打夜钟。

[七言绝句]
六国平来一瞬中，心王不动八方通。
从前汗马无人见，只要重论盖代功。

[七言律诗]
涉世心知百不能，闭门懒出病相仍。
箪瓢味美如烹鼎，邻曲人淳近结绳。
半颗鸦残墙外杏，一枝鹊袅涧边藤。
萧然扫尽弹冠兴，敢为诗情望武陵。

[七言律诗]
闲客何如乐圣时，欣闻威凤再鸣岐。
且将诗笔耕尧壤，宁记书囊集汉帷。
日错碎金归野菊，风欺危绿战棠梨。
殷勤云将丰年问，无奈鸿蒙谢不知。

[五言律诗]
三更山吐月，羁客方独起。
起游溪上阁，胜景乃如此。
露满七峰松，烟笼一川水。
奔走尘埃间，顾未之知耳。

[五言律诗]
底物最牵吟，秋苔独自寻。
何时连夜雨，叠翠满松阴。
湘岸荒祠静，吴宫古砌深。
侯门还可惜，长被马蹄侵。

[七言律诗]
晓爱晴晖万瓦融，近山春意便葱茏。
敲冰踏雪三旬里，送腊迎年此夜中。
仁政果能销运厄，闲家何幸乐时丰。
明朝扫径看桃柳，要识天公两样风。

[七言绝句]
我欲安心未有方，至人遗迹已茫茫。
自非窣堵波中老，谁直先生一瓣香。

[七言律诗]
新加大邑绶仍黄，近与单车去洛阳。
顾眄一过丞相府，风流三接令公香。
南川稉稻花侵县，西岭云霞色满堂。
共道进贤蒙上赏，看君几岁作台郎。

[七言律诗]
钱塘多少少年人，孰识回头迹已陈。
绿草地元无绿草，红尘天更不红尘。
三茅观顶灯犹在，六部桥南塔顿新。
试问众生诗得意，袈裟底下自由身。

[七言绝句]
诗坛拜将思工部，我已佯狂类万回。
赖有江西老尊宿，揭天棒喝待方来。

[七言绝句]
三相当年镇庙堂，江山草木亦增光。
一时主宰权衡重，千古人间姓字香。

[七言律诗]
西风过雨冷孤云，客路衰骸与病亲。
烟渚好横今夜笛，云林还忆旧时人。
凌空丹药传岩客，照水红莲赋洛神。
老泪数行伤别尽，自怜无可更沾巾。

[七言律诗]
吾兄失意在东都，闻说襟怀任所如。
已纵乖慵为傲吏，有何关键制豪胥。
县斋晓闭多移病，南亩秋荒忆遂初。
知道故人相忆否，嵇康不得懒修书。

[七言律诗]
蝉冕金貂侍帝廷，格天勋业不谭兵。
曾闻杨绾无荣利，果见周公致太平。
昼锦归来安绿野，宣麻重起系苍生。
民歌有衮岩瞻切，要使舆图复两京。

[七言律诗]
梅花惆怅三年别，香锁空庭几风月。
今年花发主人归，依旧主人贫彻骨。
小枝分立砚屏边，无酒酬春烛焰寒。
数叶残书繙未了，唤起山童敲凤团。

[七言律诗]
堂后山川面面通，向来奇观有蒿蓬。
元戎小试经纶手，万象都归指顾中。
雨罢卷帘凭爽气，酒酣极目送飞鸿。
明年凤阁鸾台上，好寄新诗下北风。

[七言律诗]
碧云红树万山秋，蹑蹬攀萝径转幽。
斜日荒荒岩际下，细泉浅浅寺前流。
萧梁赐额名犹在，石塔藏碑字尚留。
千载废兴真梦幻，青灯夜雨思悠悠。

[七言绝句]
山翁何处是便宜，若个便宜合属谁。
千古英雄夸好手，到头都没个人知。

[五言律诗]
蜗舍嗟芜没，孤城乱定初。
篱根留敝屦，屋角得残书。
云路惭高鸟，渊潜羡巨鱼。
客来阙佳致，亲为摘山蔬。

[七言绝句]
窗明似月晓光新，被煖如薰睡息匀。
冲雨贩夫墙外过，故应嗤我是何人。

[七言律诗]
鼓箧天庠正妙龄，同时行辈半先登。
如今才喜红心中，当日几成赤脚升。
冀北群空看走马，溟南路阔快抟鹏。
归来新敞渠渠厦，笑我生涯冷似冰。

[七言律诗]
频年此地几维舟，愧费主人鸡黍留。
祇道双凫已朝帝，那知一鹗尚迟秋。
小能过我谈不恶，重复别君空作忧。
问讯东归所经历，但云岩石过丫头。

[五言律诗]
地胜依危堞，城高若半峰。
衔觞惊岁序，候雪仰云容。
不假猫滋竹，须防犬败松。
顾惭文俗吏，游步蹑仙踪。

[七言律诗]
闲想何人得似君，泛莲难滞五侯门。
风流自是神仙客，雅淡谁知将相孙。
寒籁忍堪飘别曲，秋霖那更洒离魂。
青春渐上青云去，后会应难向水村。

[七言绝句]
玉箫声断没流年，满目春愁陇树烟。
艳质已随云雨散，凤楼空锁月明天。

[五言律诗]
何处春深好，春深禅宿家。
茶炉寒夙火，佛案晓添花。
坏宅无妖火，通途有宝车。
院深人不到，幡影逐风斜。

[七言绝句]
一一雕盘分楚粽，重重团扇画秦娥。
宫闱百福逢嘉序，万户千门喜气多。

[七言绝句]
簪笔侍臣辉荷橐，丝纶郎省照薇花。
管城不任中书职，咄咄书空蘸晚霞。

[五言绝句]
双眉学新绿，二脸例轻红。
言模出浪鸟，字写入花虫。

[七言律诗]
一崦人家竹树凉，午阴深处著胡床。
石泉政似煮茗沸，稻花已作炊秔香。
梦到家园归自好，起寻官路去何长。
尘埃满面迎西日，底处青山是故乡。

[七言绝句]
十载潜心学有方，韬藏曾不露锋铓。
前途万里能脂辖，此志伤君死未忘。

[七言律诗]
一从神武挂衣冠，千载华风去不还。
闲惬清宁羞宦巧，静闚奔竞识天悭。
高于少室从它售，捷似终南各自扳。
我欲西风问无恙，不知著得几鸥闲。

[七言绝句]
遮藏水面被残冰，流尽残冰水正明。
幸自奔流总驩喜，落洪须做不平声。

[七言绝句]
苍溪县下嘉陵水，入峡穿江到海流。
凭仗鲤鱼将远信，雁回时节到扬州。

[七言绝句]
牡丹殊绝委春风，露菊萧踈怨晚丛。
何似此花荣艳足，四时长放浅深红。

[五言绝句]
秋浦锦驼鸟，人间天上稀。
山鸡羞渌水，不敢照毛衣。

[七言律诗]
鱼龙吹浪阻行舟，又得相寻暂聚头。
不是于君多惜别，自缘今日少交游。
斜风细雨吴天远，芳草垂杨越路愁。
昨夜不知人未去，误教魂梦过南州。

[七言绝句]
蜂腰鹤膝嘲希逸，春蚓秋蛇病子云。
醉里自书醒自笑，如今二绝更逢君。

[七言律诗]
百里嚣繁不易为，乘时今去是镃基。
直令尔邑成良俗，况自吾家有吏师。
却扇凉飚惊热夺，下车和气觉春熙。
彩衣迎养双亲志，此乐人间更有谁。

[七言绝句]
博山熏尽鹧鸪斑，罗带同心不忍看。
莫近栏干听花雨，楼高无处着春寒。

[五言律诗]
此君何坦坦，回首杏园游。
魂魄湘潭去，声名彭泽休。
百年中道短，千里故乡愁。
六子三方幼，遗言可泪流。

[七言律诗]
山入苍州翠作层，何年凿此玉崚嶒。
瀑从峭壁飞将落，雪沍苍崖危欲崩。
寺老尚堪支古佛，地灵不肯著凡僧。
定应嫌客留名姓，云逼人寒一砚冰。

[七言律诗]
去春烽火照江边，曾草军书夕废眠。
万里旌旗真属命，一丘耕钓且随缘。
偶然谢客元非病，间亦寻僧不为禅。
尚有惜花情味在，铜瓶终日玩芳妍。

[五言律诗]
曾非远城郭，寂尔隔嚣氛。
尚有南朝树，能留北固云。
川涛观海若，霜磬入江𣸣。
卫国丹青在，孤堂绿桂薰。

[七言律诗]
莫欺虚谷太凄凉，短髪频搔意自长。
万古江山宜晚景，一番宇宙更秋光。
东篱把菊非尘世，左手持螯可醉乡。
二物于吾犹莫逆，达人何日不重阳。

[五言律诗]
兵气常时见，客怀何日开。
形骸病自瘦，鬓发老相催。
巳负秦庭哭，终期汉节回。
风雷识意我，一雨洗氛埃。

[七言律诗]
领邑西来物物违，只应松竹旧相知。
宽心雨意浓如酒，满眼秋怀总是诗。
惭愧不才劳抚字，平生何意羡轻肥。
飘然傥遂归田赋，食蘗毋忘在莒时。

[七言律诗]
门前不改旧山河，莲渚愁红荡碧波。
坠叶飘花难再复，浮云流水竟如何。
鱼龙寂寞秋江冷，鸿雁不来风雨多。
穷巷悄然车马绝，磬声深戛出烟霞。

[七言绝句]
乾坤无处著臞仙，乞与桃源小洞天。
不用穷源防失路，桃花尽处便回船。

[七言律诗]
气至时来物不违，小园闲步见天机。
荷钱欲出鸣蛙出，柳絮才飞乳燕飞。
屋少地宽何不可，家贫春好未全非。
莫欺白髪浑如雪，杯到犹能疾手挥。

[七言律诗]
道人非复世间情，居士空留身后名。
共拟凌云成一笑，不妨乘月话三生。
桐乡定有蝉衣在，葱岭遥知虎锡鸣。
耿耿幽怀无处写，眼中泉石记经行。

[七言律诗]
天台衡岳旧曾寻，闲忆留题白石林。
岁月已残衰飒鬓，风骚犹壮寂寥心。
缑山碧树遮藏密，丹穴红霞掩暎深。
争得相逢一携手，拂衣同去听玄音。

[五言绝句]
真水黄芽长，香风玉杵鸣。
不为三窟计，永伴一轮明。

[五言律诗]
笑忆唐人句，无晴还有晴。
斜阳白鸥影，疎雨子规声。
台阁非吾事，溪山且此生。
诗成何用好，诗好却难成。

[七言律诗]
知公直节自当年，终不留衣与大颠。
胸次已能呑梦泽，功名宁复愧燕然。
登车莫厌尘吹帽，移棹应思水拍天。
归去交游如问我，为言百事老俱捐。

[七言绝句]
佛祖仰望不及处，暗通一线几何深。
冰严雪冷无人会，空泻断崖千万寻。

[七言律诗]
千里濒江地可毛，结庐何必故山椒。
载醪不过斜川路，饮水谁同陋巷瓢。
勿问鸡虫闲得失，但知鹏鷃各逍遥。
黄尘满眼僧窗静，坐对风花意已消。

[七言绝句]
海边草芥一冬新，况复冬温接畛春。
从此近城花渐好，不妨闲作惜花人。

[五言律诗]
二叔年高甚，天涯姪未归。
一阳云物动，三峡梦魂飞。
丈室怀明庆，巍楼上静晖。
皇恩许归去，行矣叩林扉。

[七言绝句]
惟人固有东西迹，于道岂分南北途。
来往从师多饮德，只应甘露是醍醐。

[七言绝句]
蓼滩芦渚好徜徉，肯便云天去作行。
未用选奴防夜燎，不妨结伴傲晨霜。

[七言律诗]
月落清湘棹不喧，玉杯瑶瑟奠苹蘩。
谁令力制乘轩鹤，自取机沈在槛猿。
位极乾坤三事贵，谤兴华夏一夫冤。
宵衣旰食明天子，日伏青蒲不为言。

[七言律诗]
促促浮生忽二毛，安心有法頼禅逃。
梦知二竖今相避，仇问三彭底许饕。
世路从今蜗两角，灯窗姑置兔千毫。
破颜细点功名录，祇许渊明酒处高。

[五言律诗]
故国归来晚，相逢共老年。
聊从浮白饮，莫拟畔牢篇。
花近红侵坐，槐新绿媚天。
还丹消息断，无惜放杯传。

[七言绝句]
娇红淡粉逞春姿，好手移来一两枝。
见说此花三十种，只消莫画醉西施。

[七言绝句]
四绝之中剧最先，山围宫殿锁云烟。
当年鹤驭归何处，世上犹传锡杖泉。

[七言律诗]
东园桃李记春时，杖屦相从日日嬉。
乌帽插花筹艳酒，碧莲探韵赋新诗。
广陵散绝清弹苦，岘首碑空雨泪垂。
物色已非知己尽，一回临眺一怀悲。

[七言绝句]
结实收功鼎鼐调，不论江路与山椒。
可怜杨柳空牵妩，飞尽狂緜祇绿条。

[七言绝句]
灭虏区区计本疏，水边乔木拥茅庐。
九原定发韩公笑，至老依然一束书。

[七言绝句]
得雨郊原已遍耕，东家西舍多逢迎。
前山云起树无影，别浦潮生船有声。

[七言绝句]
忆得旧时重九日，紫萸黄菊压梳钗。
寒花有意催垂泪，喜鹊无端屡下阶。

[七言律诗]
政成何用满三年，上界群仙待谪仙。
便赴新恩归紫禁，还从旧路上青天。
笙歌怨咽当离席，更漏丁东在画船。
必恐驻班留立位，前程一步是炉烟。

[七言律诗]
横步文林二十春，华颠初得半通纶。
江边又濯沧浪水，堂上宁招肮脏人。
未分尘缨惭蕙帐，不缘羊酪弃羹莼。
思家夕梦还都信，并附秋波六六鳞。

[七言律诗]
弄粉调红抹野姿，寂寥谁抱远书思。
粧凝彩日含朱粉，艳染光霞拆紫丝。
守戍自知身是女，发祥谁见树生芝。
晚桡歌断何人望，遗得天随醉后诗。

[五言律诗]
生亦只物生，死亦只物□。
□□□相知，苦乐何处是？
唯见生人悲，未闻啼哭鬼。
以此好□量，未必生胜死。

[七言绝句]
山僧不钓台下鱼，几年空寄台边坐。
有时手把干松枝，沿江乞得沙上火。

[七言绝句]
何时重来桂隠轩，为我醉倒春风前。
看人唤作诗中仙，看人唤作饮中仙。

[七言绝句]
秋老芦花冉冉飞，晓天寒气袭人衣。
轻桡棹入鸥群去，钓得鲈鱼带雨归。

[五言律诗]
共出尘埃外，来寻董监家。
未能穿草𪨗，且欲驾柴车。
谷断双桥险，门荒一径斜。
客心聊为洗，石鼎煮新茶。

[七言绝句]
锦荔戎州第一奇，大如鸡子压枝垂。
金刀剪下三千颗，对客从容把酒巵。

[七言律诗]
春风花事数河阳，又见玲珑糁缀黄。
万斛香添秋酝藉，十分凉借月容光。
熏奁拾取留长挹，汤鼎煎来得细尝。
须信小山标致别，从渠涂额学宫粧。

[五言绝句]
蹑屐上危岑，策杖临孤屿。
来往自忘疲，于此时延伫。

[七言绝句]
方城汉水旧城池，陵谷依然世自移。
歇马独来寻故事，逢人唯说岘山碑。

[五言绝句]
本觉非今觉，今觉如本觉。
悟得本觉时，非觉非非觉。

[七言律诗]
子有金丹炼即成，人人各自具长生。
施行要使俗仁寿，收敛犹能心太平。
剧饮似鲸身不倦，细书如蚁眼常明。
更余一事君难学，富贵真同涕唾轻。

[五言绝句]
采撷殊未厌，忽然已成阴。
蝉鸣看不见，鹤立赴还深。

[七言律诗]
万重云外一蘧庐，想见降龙长者居。
溪上过桥谁觅路，峰头飞锡已凌虚。
汉台列像焉知许，陶岫吟归孰起予。
傥憩夜炉煨芋处，可能更读邺侯书。

[七言绝句]
清晓宫中献彩丝，盘龙结凤鬭新奇。
欲教嫔御知勤俭，闲说当年茧馆仪。

[七言律诗]
祸福茫茫不可期，大都早退似先知。
当君白首同归日，是我青山独往时。
顾索素琴应不暇，忆牵黄犬定难追。
麒麟作脯龙为醢，何似泥中曳尾龟。

[七言绝句]
杨刘相倾建中乱，不待白首今同归。
只今将相须廉蔺，五月并门未解围。

[五言绝句]
尤物钟芳草，虞兮柰若何。
动摇缘体弱，非是感悲歌。

[七言绝句]
袖中宝剑摩星斗，肘后灵符照八方。
拨转目前关捩子，从教天下竟忙忙。

[七言绝句]
会稽内史三韩扇，分送黄门画省中。
海外人烟来眼界，全胜博物注鱼虫。

[五言律诗]
烟霞海边寺，高卧出门慵。
白日少来客，清风生古松。
虚窗从燕入，坏屐任苔封。
几度陪师话，相留到暮钟。

[七言律诗]
吾人老怀丘壑情，洗君石铫盱眙城。
要煎淮水作蟹眼，饭饱睡魔聊一醒。
僧伽孤塔何亭亭，试唤僧伽真肯譍。
拟向山阳买白菜，围炉烂煮北湖羮。

[五言律诗]
人莫嗟劳生，睡者吾一乐。
困来入醉乡，梦去得仙药。
瘦胫鹤伸足，老背龟侧壳。
日出纸窗明，烟霞忽失脚。

[五言律诗]
衰疾怜新鬼，狂豪尚故吾。
棋常先客著，行不许儿扶。
砚润闲蟾滴，香残冷鸭炉。
自怜风味在，尚欲泛江湖。

[七言律诗]
看儿遥宦离吾身，吏在廉平稳问津。
积世衣冠当报国，随时禄秩莫忧贫。
周旋同列防猜忌，出入其间节怒嗔。
满眼江湖是三峡，堂堂祖业有偏亲。

[五言律诗]
栖托近佳人，应怜巧语新。
风光华屋暖，弦管牡丹晨。
远采江泥腻，双飞麦雨匀。
差池自有便，敢触杏梁尘。

[七言律诗]
老人不睡秋夜长，五更鼓角鸣东堂。
悲蛩床下欲无语，黄叶瓦清新有霜。
雁声相应江南北，斗杓欲下天中央。
老人山尊有美酒，岸巾先酌一杯尝。

[七言绝句]
耆旧漂零汉汝南，长鸣独与古无惭。
萧萧风雨思君子，欲倚空窗听尔谈。

[五言律诗]
大沩清复深，万象影沈沈。
有客衣多毳，空门偈胜金。
王侯皆作礼，陆子只来吟。
我问师心处，师言无处心。

[七言绝句]
山腰石有千年古，海眼泉无一日干。
天下苍生望霖雨，不知龙在此中蟠。

[七言律诗]
落落穷居无与徒，几思短李及辛迂。
别时尚欲题书寄，近处何须折简呼。
笔下烟云宁取异，胸中丘壑本来殊。
年侵病剧浑忘却，今日因君整旧模。

[七言律诗]
尧夫非是爱吟诗，诗是尧夫自喜时。
不用虚名矜智数，且无闲气挠心脾。
酒佳蓦地泛一𤮕，花好有时簪两枝。
更纵无人讶狂怪，尧夫非是爱吟诗。

[五言律诗]
清晨雾雨重，不敢开船门。
小窗试微启，逗入一船云。
何曾烧龙麝，香霏遶吾身。
身在云水上，何许觅点尘。

[七言律诗]
寤寐先茔敢暂忘，元正亲得奉肴觞。
病襟不觉支离困，山势频瞻蜿蜒长。
尽日风埃天黯淡，一冬田陇雪微茫。
人思三白今无望，只觊春膏浃万方。

[七言绝句]
二鸥三鹊羽毛鲜，立在方沙更可怜。
全似烂柯棋势里，白棋初让黑棋先。

[七言绝句]
从来醒醉不关渠，肯为篱边问所须。
冷笑渊明痴望眼，只堪把菊佩茱萸。

[七言绝句]
紫金山前数尺雪，三十六洲明似月。
夜来冲突人不知，但见官军刀带血。

[七言律诗]
阁下从容旧客卿，寄来骏马赏高情。
任追烟景骑仍醉，知有文章倚便成。
步步自怜春日影，萧萧犹起朔风声。
须知上宰吹嘘意，送入天门上路行。

[五言律诗]
晓市众果集，枇杷盛满箱。
梅施一点赤，杏染十分黄。
青李不待暑，木瓜宁论霜。
年华缘底事，亦趁贩夫忙。

[七言绝句]
重来啧啧两街人，惭愧无功及吏民。
正是去年平贼后，椎牛酾酒满春城。

[五言律诗]
本作看书室，翻成捣药堂。
心违经岁月，病久怯风霜。
未数囊中帙，先论肘后方。
喜闻临贺守，鼓枻过湘江。

[七言绝句]
西山上与云气连，积雪交错于其间。
隔江草舍粲可画，谁摇艓子自往还。

[七言绝句]
村南村北纺车鸣，打豆家家趁快晴。
过尽水边牛迹路，岭头猿鸟伴闲行。

[五言绝句]
水落秋菰老，夕寒烟树微。
绝怜双白鹭，飞去似知几。

[五言绝句]
金陵与庐陵，俱出白鹭洲。
相望万里江，中同二水流。

[五言律诗]
英名愧终贾，高节谢巢由。
直取云山笑，空为簪组羞。
浮沈乖俗好，隐显拙身谋。
惆怅临清鉴，霜毛不待秋。

[七言绝句]
它山不数碎如拳，有此撑空万古寒。
好个山中廊庙具，游人浪作石梁看。

[五言律诗]
又上篮舆去，西风暂放晴。
雾深孤屿没，日薄片云明。
诗思通山色，琴怀澹客情。
悬知百里路，分作两三程。

[七言绝句]
生来洁白本无瑕，翦雪裁冰擅一家。
堪叹俗流刚点涴，故将水墨写梅花。

[五言绝句]
劲节生宫苑，虚心奉豫游。
自然名价重，不羡渭川侯。

[七言绝句]
虎迹新逢雨后泥，无人家处洞边溪。
独行归客晚山里，赖有鹧鸪临路岐。

[五言律诗]
白鹭下遥水，青铜绝纤埃。
窥鱼风色定，移渚客声来。
事傃明明遣，樽临渺渺开。
静怜闲意好，为过夕阳回。

[七言绝句]
一生着得几䩫屐，一饱消得几多粮。
怕雨望晴心不歇，白头搔尽眼望羊。

[七言绝句]
独上黄坛几度盟，印开龙渥喜丹成。
岂同叔夜终无分，空向人间著养生。

[五言律诗]
八十仍逾四，迟留未告行。
筮言灾退散，医贺脉和平。
耕牧犹能力，痴顽每自惊。
所嗟经学废，心愧济南生。

[七言律诗]
一庵便送渊明老，四海共传摩诘诗。
本自妨人枕边梦，不能陪汝剑头炊。
交游大半饥寒里，疾病中分少壮时。
西寺木鱼东寺鼓，三年三见浃阇黎。

[七言绝句]
绕墙烟树色茏葱，燕入鶑过路不通。
客子归来误惊喜，移家别住绿阴中。

[七言律诗]
他年虫篆老书生，谬向文闱预领衡。
敢道灵鼇嗟赑屭，祗愁洼马赋峥嵘。
旧传锦样心虽愧，新拣沙金眼自明。
收拾美庄逃谤去，升沈脚迹任诸英。

[七言绝句]
今夜人间是小除，归途迂曲访君居。
村深事简携杯外，闲把诗篇细卷舒。

[五言绝句]
绮席春眠觉，纱窗晓望迷。
朦胧残梦里，犹自在辽西。

[五言绝句]
银钩入翠珉，文字本肤浅。
以书不以辞，恃此或行远。

[五言绝句]
槐绿复槐绿，时来人自忙。
处阴聊避影，岁月去堂堂。

[五言律诗]
瓮破已甘弃，言收用有方。
用时须借口，照处便安床。
不假轩窗力，能回日月光。
清平卧其下，自可比羲皇。

[七言律诗]
枯坐如僧欠钵单，年来梦不赴槐安。
稀行种竹容风入，大字钞书就月看。
为有故人同冷淡，非干明主弃孤寒。
因闲悟得家山趣，堪笑世间行路难。

[七言绝句]
岩曲孤根为底来，婆娑生意画云开。
霜繁露重樛枝落，借问于今材不材。

[七言律诗]
十年流落赋归鸿，谁傍昏衢驾烛龙。
竹屋乱烟思梓泽，酒家疎雨梦临邛。
千年别恨调琴懒，一片年光览镜慵。
早晚休歌白石烂，放教归去卧群峰。

[七言律诗]
林薮发枯山敛眉，凛秋岂但楚臣悲。
翩翩鶑燕知何往，猎猎鹰鹯正得时。
残雨晓添衣气润，新寒夜厌漏声迟。
悲风入调须频奏，妙趣惟应心自知。

[七言绝句]
风吹花香薰洞房，白日照镜光射梁。
后园草暖双蝶晒，堂前尘落对燕翔。

[七言绝句]
先生高卧了残冬，我亦年来不讳穷。
夜半打窗人不会，满天风雨角声中。

[七言绝句]
星月相逢现此身，自然无迹又无尘。
秋来若向金天会，便是青莲叶上人。

[七言绝句]
千层山色参空碧，十里波光照眼寒。
六月火云横障日，好来此处凭栏干。

[五言律诗]
危槛倚山城，风帆槛外行。
日生沧海赤，潮落浙江清。
秋晚遥峰出，沙干细草平。
西陵烟树色，长见伍员情。

[七言律诗]
冰清玉洁好风襟，老屋凄凉兴味深。
身世已非尘外迹，语言犹是竹边音。
且陪此日莺花乐，休忆当年灯火心。
白髪相看能几许，樽前须要惜光阴。

[七言绝句]
空山清夜寒无寐，松桧摇声风雨高。
行尽江湖忘岩壑，犹疑遶屋尽波涛。

[七言绝句]
巫峡巫山杨柳多，朝云暮雨远相和。
因想阳台无限事，为君回唱竹枝歌。

[七言绝句]
九衢残暑厌风埃，两日阴云遂不开。
造物固应知客意，急催新雨送秋来。

[七言绝句]
三年羁旅逢寒食，万里江山隔故园。
坟墓荒凉谁拜扫，东风吹泪湿黄昏。

[七言绝句]
渔休渭水兴周日，龙起南阳相蜀时。
不遇文王与先主，经天才业拟何为。

[五言律诗]
懒旷期陶谢，呼儿读晋书。
葛巾倾泛潋，蜡屐上嵚岖。
回向空门旧，揩磨意地初。
未堪朝市隠，且欲去衡庐。

[七言绝句]
杨花糁径雪缤纷，短艇横江烟草昏。
小雁俱来觅春事，情知春过水南村。

[七言绝句]
回首长城卧落霞，云开桂影过昏鸦。
不须更要千红翠，醉眼灯前已乱花。

[五言律诗]
廉退辞荣早，清贫卜吉迟。
买山新兆域，从窆旧书诗。
松菊留三径，箪瓢遗两儿。
升堂旧宾客，执绋涕交颐。

[五言律诗]
山空叶复落，一迳下新安。
风急渡溪晚，雪晴归寺寒。
寻云策藤杖，向日倚蒲团。
宁忆西游客，劳劳歌路难。

[七言绝句]
强扶衰病牵淮舸，尚怯春风溯午潮。
花与新吾如有意，山于何处不相招。

[七言律诗]
登高节物最堪怜，小岭疏林对槛前。
轻吹断时云缥缈，夕阳明处水澄鲜。
江城秋早催寒事，望苑朝稀足晏眠。
庭有菊花罇有酒，若方陶令愧犹贤。

[五言绝句]
一朶菡萏莲，两株青瘦栢。
长向僧家庭，何劳问高格。

[七言律诗]
久闻英石空流涎，意欲得之无力致。
士衡东头富玲珑，染指独许尝鼎味。
明窗净几拂蛛尘，尤物定自能移人。
报惠惭无百金寿，赠公相好无时朽。

[七言律诗]
心存魏阙岂能忘，揣分非才合退藏。
此日燕休难报国，半生艰险忆垂堂。
枕戈每叹身先老，览镜常嗟貌不扬。
每今蘧庐聊偃息，会须恢复返吾乡。

[七言律诗]
九月游吴菊盛开，洞庭不去为君回。
病归故里留书在，约到明年看驾来。
宾客过门题姓字，菖蒲别主染尘埃。
谁知独向秋风里，静倚山窗对绿苔。

[五言律诗]
孟母何曾憾，生前锦轴横。
东征凤毛好，西府玉昆荣。
贝叶忘言处，金床写水声。
十年堂上客，一曲自悲鸣。

[七言绝句]
对敌公如论酒兵，病夫虽劣敢先登。
如将压境求诗战，即竖降旗示不胜。

[七言律诗]
栖真境界太玄乡，静见吾宗不可量。
好句只凭诗断送，闲缘唯遣道消亡。
雨丝云织轻条密，烟素风抽细缕长。
竟日虚怀无一事，金瓶秋水石炉香。

[七言律诗]
楚江南望见修门，灵鼓声沈蕙卷樽。
五日长蛟虚望祭，九关雕虎枉招魂。
兰苕猎翠凄寒露，枫叶摇丹啸暝猿。
贾谊扬生成感后，沈沙投阁两衔冤。

[七言律诗]
妃子惊回午枕时，别无名品略因依。
效颦已笑林禽粉，谐俗偏嫌谢豹绯。
碧酒晕朱犹未褪，丹肌痕露欲全晞。
同盟更有红千叶，细剪垂丝纬锦机。

[五言律诗]
僰道古戎州，何人开天荒。
向者名胜流，经兹水云乡。
少陵三百年，继踵山谷黄。
二老经行处，草木生辉光。

[七言绝句]
宦路半生真跛鼈，词场末技止蹄馿。
南山纵自能招隠，北阙如何不上书。

[七言绝句]
青鸟衔巾久欲飞，黄鶑别主更悲啼。
殷勤莫忘分携处，湖水东边凤岭西。

[七言律诗]
荷渚盟鸥冷不飞，此番可与报归期。
结庐虽小尚堪隠，负郭纵荒何虑饥。
吟得四灵无避处，铸成一错在来时。
吾家浸碧幸无恙，草梦何须必谢池。

[七言律诗]
柳湖松岛莲花寺，晚动归桡出道场。
卢橘子低山雨重，棕榈叶战水风凉。
烟波澹荡摇空碧，楼殿参差倚夕阳。
到岸请君回首望，蓬莱宫在海中央。

[七言绝句]
无限荒山秪一家，竹园蔬圃寄生涯。
老翁手种石楠树，三十余年看好花。

[七言律诗]
灞浐风烟函谷路，曾经几度别长安。
昔时蹙促为迁客，今日从容自去官。
优诏幸分四皓秩，祖筵惭继二疎欢。
尘缨世网重重缚，回顾方知出得难。

[七言律诗]
宛下君臣实儿戏，昆阳胜败非人力。
刘秀其来异独夫，隗嚣何事为西伯。
送质已是不能强，保险明知本无策。
惟其得士似田横，后世英雄共嗟惜。

[七言律诗]
毗陵古郡接江堧，赴任琴书共一船。
下岸且寻甘露寺，到城先问惠山泉。
秋蟾吐槛供吟兴，野鹤偎床伴醉眠。
官散道孤诗格老，算应双鬓更皤然。

[五言律诗]
暝色入招提，昏鸦已不啼。
诸僧空院出，老子独山栖。
堂面无人北，天形尽日西。
寂寥应不恨，吾道与时睽。

[五言律诗]
往者灵溪路，君尝过我庐。
相期千载事，竟欠一行书。
论定终何有，生平合自如。
九原不可作，宰木夜台虚。

[七言律诗]
锄烟荷雨自村村，不惯高车入里门。
石老只堪麋鹿伴，山寒未放蝶蜂喧。
欲分桃李春何限，共话桑麻道转尊。
但得诸公如卓鲁，晚菘早韭且窥园。

[七言绝句]
古帐萧萧画不真，空祠犹与狄公邻。
凭君妙手重图貌，不是寻常行路人。

[七言绝句]
势路权门不负人，林亭花竹且藏身。
山禽地瘴嘲啾叫，又使无明动一尘。

[七言绝句]
却为多知自不灵，今朝教汝卜长生。
若求深处无深处，只有依人会有情。

[七言绝句]
紫盖峰前万壑流，长松修竹与云浮。
欲分一半谁人可，子若能来亦易谋。

[五言律诗]
赏罚陵迟久，春秋笔削成。
称人讥楚僭，书月谨周正。
国国强并弱，时时会复盟。
前贤褒贬在，一览是非明。

[七言绝句]
一曲新腔紫玉箫，护晴簷幙窣兰桡。
柳迷远近花张锦，小泊危红第六桥。

[五言律诗]
一念染心生，撞入胞胎去。
父精与母血，妄认为住处。
种子既不净，臭气相薫污。
业风吹出来，万苦从头做。

[五言律诗]
独宿闽溪寺，中宵梦自惊。
月斜移树影，风急转滩声。
起对清秋色，难为远客情。
云山千万叠，何处是神京。

[五言律诗]
二月天景佳，波清见佳虾。
望中何所好，溪女摘苹花。
浅浅犹可涉，素手花似雪。
隔港闻讴声，风来正相接。

[五言律诗]
生理虽贫甚，胸中颇浩然。
常辞问字酒，屡却作碑钱。
宁有骆堪鬻，尚无车可悬。
小须梅雨霁，散发醉江天。

[五言律诗]
志节还难得，刚柔说是非。
秋霜明至道，春日丽光辉。
桂影芳红树，馨香入紫微。
无穷天地理，语默自依依。

[七言绝句]
山色空蒙翠欲流，长江清澈一天秋。
茅茨落日寒烟外，久立行人待渡舟。

[七言律诗]
枯株独寿忆双栖，谁想天嘉蓊鬰时。
坡老诗成无继笔，阜陵书此有遗碑。
日揺槎影龙蛇断，雪缀花痕鸟雀疑。
化日可期人莫讶，柏堂不复辨荒基。

[五言律诗]
家居五原上，征战是平生。
独负山西勇，谁当塞下名。
死生辽海战，雨雪蓟门行。
诸将封侯尽，论功独不成。

[七言律诗]
天香国色竞新奇，初过清明未觉稀。
困舞尚迎风袅袅，醉粧犹弄日晖晖。
飘零洛下千金价，惭愧江南百草菲。
谢守多才最怜尔，百篇能伴羽觞飞。

[五言律诗]
雪水遶松槛，迟迟结清浅。
病眼时懒开，幽情况难遣。
故人久相别，飞文屡惭腼。
仰谢十二峰，分照月如翦。

[五言律诗]
郊外草为堂，悠然世虑忘。
竹衰花结实，蜂旺子分王。
村路规模狭，溪流曲折长。
晚山惜余景，未肯下斜阳。

[七言绝句]
一望江山去不回，断碑荒草旧宫台。
六朝陈迹皆如梦，夜夜寒潮送月来。

[七言绝句]
十里荷风盖尽倾，城中忆杀水边清。
催诗末用西湖雨，且送新凉入帝城。

[五言律诗]
官无三不遇，身负四宜休。
无意花迷眼，唯因月上楼。
役车悬白地，社鼓祭黄收。
何事关心切，逢人说有秋。

[五言律诗]
三生命孤苦，万里路酸辛。
屡险不一险，无身复有身。
不忘圣天子，几负太夫人。
定省今何处，新来梦寐频。

[七言律诗]
上方危阁化无踪，平顾摩空万桂丛。
自有莲华发泥下，何须芝草遍山中。
石桥暮隔霏霏雨，翠壁寒供凛凛风。
弹指凭谁开户牖，向来禅观仰群公。

[五言律诗]
几日囚笼鸟，今朝纵壑鱼。
空劳计迟速，凡百有乘除。
岸势惊禽过，江声午梦余。
心融得新句，澄水滴铜蜍。

[七言律诗]
买田阳羡笑东坡，三黜穷荒两鬓皤。
瘴雾蛮烟添老色，寒灯夜雨强悲歌。
百年富贵欢悰少，一日清闲乐事多。
说与故人休大噱，省曹阍者面如何。

[七言律诗]
七夕风光岂易阑，一年一度巧相干。
不惊高处流星过，尽向今宵仰面看。
花月有情天阙冷，胭山随分酒杯寒。
从兹肃肃秋阴后，却恐衣衾未复单。

[七言律诗]
帝城春色著寒梅，去恨离怀醉不开。
作别欲将何计免，此行应又隔年回。
入河残日雕西尽，卷雪惊蓬马上来。
有思莫忘清塞学，众传君负佐王才。

[七言律诗]
文卷纵横未易名，欲捜佳笔送王庭。
去留彼我心无著，工拙锱铢眼尽经。
老信虚名真画饼，忙知急景甚飞星。
自怜考阅专精甚，不觉猝然柱破霆。

[七言律诗]
簿领脱来如一梦，身名全后喜宁居。
生来自信无非义，世上何缘作谤书。
所养有源数大水，其贤可乐比嘉鱼。
愿公八十为更老，玉币三招乃就车。

[五言律诗]
登陟天犹暝，栖回日已西。
形躯一萍梗，襟袖半尘泥。
夹道松成径，谁家花满溪。
定台凝望远，烟草正萋萋。

[七言绝句]
嫩荷香扑钓鱼亭，水面文鱼作队行。
宫女齐来池畔看，傍帘呼唤勿高声。

[七言律诗]
商山驿路几经过，未到仙娥见谢娥。
红锦机头抛皓腕，绿云鬟下送横波。
佯嗔阿母留宾客，暗为王孙换绮罗。
碧涧门前一条水，岂知平地有天河。

[七言律诗]
山畦夜雨入春蔬，此手犹存足自誉。
甚爱踏青人已至，未能浮白子姑徐。
有山拄颊宁须笏，无策资身不为书。
莫向夕阳多感慨，百年长短一蘧庐。

[五言律诗]
碧落千万里，轻云何处来。
仙衣行缥缈，海鹤去徘徊。
映日低秦岭，随风过楚台。
茅簷看不足，更欲上崔嵬。

[七言绝句]
拍手东风唤白猿，划开元盖洞天门。
可能路指虚无去，两脚须留点地跟。

[五言律诗]
言为当代法，行不古人慙。
天子贵元老，史官传美谈。
名高汉亚相，学嗣晋征南。
有子即家宝，未尝金玉贪。

[五言律诗]
山高月未吐，吟上岭头看。
万里云霄静，一天星斗寒。
虾蟆出金背，玉兔动银盘。
唯有南飞鹊，遶枝终不安。

[五言律诗]
春暮雨微微，翻疑坠叶时。
气蒙杨柳重，寒勒牡丹迟。
未夕鸟先宿，望晴人有期。
何当廓阴闭，新暑竹风吹。

[七言绝句]
危楼百尺对东山，帘幙秋风卷暮寒。
每向残阳新月看，几人曾此凭栏干。

[七言绝句]
天位待贤良有以，理天之物治天民。
近来职掌归西邸，不是朋亲即富人。

[七言律诗]
泽国归来掩竹扉，千年知己十年诗。
读书动地惊天事，得句吟风弄月时。
纸上圣贤相唯诺，尘边老宿费思惟。
纵夸万首龟堂集，乐处龟堂未必知。

[五言律诗]
白发溪干住，虽贫买竹饶。
名慙五云吏，梦断七星桥。
烹鲤梅春小，归鸿柳雪消。
两乡同此月，庐阜亦非遥。

[七言律诗]
欲将兴废问洪钧，来谒孤坟独怆神。
千载高风余凛凛，一池秋水自粼粼。
门前帆影来天际，林杪钟声落海滨。
此道寥寥今复振，不应渔水是东邻。

[五言律诗]
癯槁岩下士，迹隠心捷径。
汗颜尘中夫，谄笑幸游骋。
贤哉陈夫子，两不伤厥性。
洁身风波涂，独若万钧锭。

[五言律诗]
江南非不好，楚客自生哀。
摇檝天平渡，迎人树欲来。
雨余吴岫立，日照海门开。
虽异中原险，方隅亦壮哉。

[七言律诗]
烟压西郊雨压津，满城歌吹为芳辰。
江形左右衣留带，柳色高低曲与尘。
暖逼园花迎望密，晓催林鸟每啼新。
知君贪拥光华节，未有尊前共惜春。

[七言绝句]
杀翁分我一杯羹，龙种由来事杳冥。
安用生儿作刘季，暮年无骨葬昭灵。

[五言绝句]
柔条长百尺，秀萼包千叶。
不惜作高架，为君相引接。

[七言绝句]
我来在处说君名，小轴人争睹凤星。
放却他时能致此，定知阮眼为君青。

[七言绝句]
长策胸中不复论，荷衣蓝缕闭柴门。
当时汉祖无三杰，争得咸阳与子孙。

[七言律诗]
天上佳期岁一来，人间急管莫相催。
鹊桥成后天孙度，雨泣悬知飚驭回。
儿女欢呼争乞巧，楼台罗列賸传杯。
欲搜好句陪年少，病士慙无工部才。

[七言律诗]
带郭长堤十里春，是中佳处外风尘。
层层危磴浑依旧，一一高亭已斩新。
领略江山初纵目，剪除荆棘不劳神。
携壶一笑须投隙，官事何时可脱身。

[七言律诗]
何处青山无白骨，先生高节死犹存。
古今人物一抔土，闽浙诗书百世孙。
乡邑有祠尊往哲，樵刍知禁避荒垣。
断碑残碣堪摩拭，慙愧年年宿草蕃。

[五言律诗]
对阁思槐市，成规媿奉常。
六年谈笑阻，千里梦魂长。
将漕衣仍绣，空餐鬓已苍。
何当奉犀麈，风月要平章。

[五言律诗]
林塘劫火后，更作两家分。
笋拆头抢地，松高气拂云。
老夫来访旧，稚子解谈文。
自是麒麟种，那随鴈鹜群。

[五言律诗]
楚老游山寺，提携观画壁。
扬袂指辟支，睩眄相鬬阋。
险哉透撞儿，千金赌一掷。
成败身自受，傍人那叹息。

[七言绝句]
游尽西湖赏尽莲，玉壶落日泊楼船。
莫嫌当处荷花少，剩展湖光几镜天。

[七言绝句]
我击藤床君唱歌，明年六十奈君何。
醉颠只要装风景，莫向人前自洗磨。

[七言绝句]
瓦盂锡杖布行纒，风意泠泠意欲仙。
一片闲云无倚著，悠然吹堕野人边。

[七言律诗]
数叶梧桐落短廊，一泓秋水湛银塘。
调琴独奏猗兰操，啜茗清飘茉莉香。
涕泣两年同贾傅，痴梦千载笑君房。
于今不作武宁客，蓑笠渔竿日月长。

[七言律诗]
长日怀贤只坐驰，炎凉谁与世推移。
贫生梦枕槐柯蚁，笑杀仙巢莲叶龟。
萧瑟两峰吟和处，辛勤千里寄来时。
风流是我身名事，付与刘郎歌竹枝。

[七言律诗]
绮筵金碧照芳菲，酒满瑶巵水满池。
去岁南岐离郡日，今春东蜀看花时。
俭莲发脸当筹著，绪柳生腰按柘枝。
座客半酣言笑狎，孔融怀抱正怡怡。

[七言律诗]
宜春城郭绕楼台，想见登临把一杯。
湿湿岭云生竹箘，冥冥江雨熟杨梅。
政成定入邦人咏，诗就还随驿使来。
错莫风沙愁病眼，不知何日为君开。

[七言律诗]
君到层轩眼为宽，诸峰还得雨中看。
岚光照座苍翠出，寺影拂波金碧寒。
诗兴岂妨随望极，秋声不柰起愁端。
相逢莫怪无樽酒，秀色崔嵬尚可餐。

[七言绝句]
蜗涏狼籍阁残书，仿佛黄公旧酒垆。
试问东山谢安石，不知能似此人无。

[七言律诗]
北地花开南地风，寄根还与客心同。
群芳尽怯千般态，几醉能消一番红。
举世秪将华胜实，真禅元喻色为空。
近年明主思王道，不许新栽满六宫。

[五言律诗]
难阻南游兴，酣歌出故林。
路分沧海阔，山叠瘴云深。
马援碑宁在，重华庙可寻。
他年却归此，闲话学夷音。

[五言律诗]
源出金溪北，支分五港开。
碧波涵白日，秋水渍苍苔。
鳞介多潜育，渔人自溯洄。
嗟予羁薄宦，因此欲归来。

[五言律诗]
乐事与良辰，平生爱洛滨。
皇台一闭夜，蒿里不知春。
翰墨犹新泽，图书已素尘。
堪怜寝门哭，犹有旧时宾。

[七言绝句]
贪花自是少年事，沉酒定嫌醒者非。
顾我疏慵老山野，却骑归马背斜晖。

[七言绝句]
半霜黄绿尚斓斑，笑指清芬数日间。
会得此中堪乐意，洞庭端合傲商山。

[七言绝句]
食罢茶瓯未要深，清风一榻抵千金。
腹摇鼻息庭花落，还尽平生未足心。

[七言律诗]
礼服悠悠岁月深，归来城郭岂堪寻。
葬防不背先师训，居颍能知前辈心。
古驿桃花劳远梦，征途柳色动新吟。
秋风傥有南飞雁，莫惜频频一寄音。

[五言绝句]
紫禁迟迟漏，瑶箱细细风。
君王问安早，红烛照帘栊。

[七言律诗]
暇日来游九锁山，登龙踞虎恣跻攀。
方瞳皓豁小天下，仙隠清越非人间。
秘籍琼科辉映簇，白云朱鹤镇长闲。
洞中丹灶开还未，愿觅刀圭驻瘠颜。

[七言绝句]
零落宫墙官树秋，行人东去路悠悠。
祇应楼下邯郸路，亦有离人对此愁。

[五言律诗]
吾多张公子，别酌酣高堂。
听歌舞银烛，把酒轻罗裳。
横笛弄秋月，琵琶弹陌桑。
龙泉解锦带，为尔倾千觞。

[七言绝句]
一路桃花愁杀人，柳塘茅屋正宜春。
春风不是不相识，不遣春山养病身。

[七言绝句]
一水盈盈独立时，六铢衣薄透冰肌。
临川已没龙丘远，辜负芳妍乞好祠。

[五言律诗]
少年岂知酒，借醉以作狂。
中年狂已歇，始觉酒味长。
湛湛瘿樽绿，酌以红螺觞。
醒醉不可名，兀坐万事忘。

[五言律诗]
望望遥峰外，行行茂树中。
愁添诗鬓白，旱觉战尘红。
已叹桑无茧，何期麦有虫。
南薰元不改，千古舜弦风。

[七言绝句]
静掩书斋对短檠，夜深风露逼人清。
遥思万壑千山里，猿正啼时月正明。

[七言律诗]
雪埋断麓元曾到，风度疎櫺始再来。
春尽幽园尚红药，雨余荒径自苍苔。
短筇扶病吾犹力，古锦囊诗子合开。
第恐平生老无著，不能缚律似宗雷。

[五言律诗]
乌台清要地，门户少曾开。
俗客无由入，诗人不惮来。
闲云行碧落，倦马卧苍苔。
再约中秋夜，同倾月下杯。

[七言绝句]
铜砂锣里油清浄，照见尘中旧主人。
寄语禅人猛参取，莫教孤负此生身。

[七言律诗]
别时犹记鼻辛酸，升合妨人未得还。
衲被生春经岁换，羽书奔电痛时艰。
闻君尚富珠千斛，许我时窥豹一斑。
莫厌侨居坐穷僻，绝胜戎马閙郷关。

[七言绝句]
昔时共说窦家椿，今见清门五桂新。
我亦乡闾夸盛事，比君家尚少三人。

[七言律诗]
平生闻有洞霄奇，三载京华梦里知。
非藉贤侯为引领，那因小子获追随。
危坡滑滑凭舆上，古洞阴阴秉烛窥。
万壑千岩游未徧，又催归骑向东篱。

[七言绝句]
金甲将军传好梦，铁冠道士寄新书。
我与云长隔异代，翻疑此事太荒虚。

[五言律诗]
篱门绿阴合，涧水通流泉。
日影过屋外，风声落山前。
好客时时来，琴尊咏残编。
余凉醒午醉，鸟语更清圆。

[七言律诗]
当年北骑压杭城，奋起渡江寻旧盟。
本拟郑侨成好去，宁知徐铉播文名。
从班真是觉来梦，别驾犹如退步行。
上介尚能分阃去，不应班爵独公轻。

[五言律诗]
云窗月当午，小醉人未眠。
儿童鼻鼾雷，听息方绵绵。
万籁一以虚，性地开其天。
入林山自深，金涧通瑶泉。

[七言绝句]
素牋明润如温玉，新样翻传号冷金。
远寄南都岂无意，缘公挥翰似山阴。

[五言绝句]
摘玉毁珠玑，蒙庄有深旨。
向郭不能传，千载付吾子。

[七言律诗]
壮年鼓箧上神京，叹息惊人未一鸣。
白发尚堪谈世事，青衫原不坠诗名。
簿书堆案三年梦，风月张帆午夜程。
去矣飞腾九霄上，莫忘瞻衮话平生。

[五言绝句]
中园啄尽蠹，未肯出林飞。
不识黄金弹，双翎坠落晖。

[七言绝句]
浊流不受美女鉴，丑石乃似顽夫形。
行尽溪山千百里，只宜此地结茅亭。

[五言绝句]
登登远还合，声从何处起。
鱼走潜深波，祸在深波里。

[七言绝句]
祖龙盛气役神鞭，壁立无移只屹然。
定见先朝陈宝化，阴灵寂寂笑求仙。

[七言绝句]
凤山高兮上有枫，青女染叶猩血红。
莫辞老红嫁西风，一夜憔悴成秃翁。

[五言绝句]
瑞历岁惟新，物华春可爱。
雪尽林弄姿，冰销水生态。

[七言律诗]
海榴亭早开繁蘂，光照晴霞破碧烟。
高近紫霄疑菡萏，迥依江月半婵娟。
怀芳不作翻风艳，别萼犹含泣露妍。
摇落旧丛云水隔，不堪行坐数流年。

[七言律诗]
昔闻有客荐扬雄，清世文章又见公。
奏赋独高天下士，辞荣远继古人风。
怀贤不啻三秋久，置酒须期十日中。
幸有红芳粧点在，可无多愧白头翁。

[七言律诗]
翠羽花冠碧树鸡，未明先向短墙啼。
窗间谢女青蛾歛，门外萧郎白马嘶。
星汉渐移庭竹影，露珠犹缀野花迷。
景阳宫里钟初动，不语垂鞭上柳堤。

[五言律诗]
藤竹绕城阴，烟梢拂濠水。
山禽时一鸣，楚客孤舟里。
孤舟穿绿荷，猎猎雨新过。
谁思暮江上，只尺采莲歌。

[五言绝句]
得福胜河沙，这里又勾加。
亦无所得故，菩提萨埵耶。

[五言律诗]
九十春光好，周流人鬼关。
人情轻似土，世路险于山。
俯仰经行处，死生谈笑间。
近时最难得，旬日海陵闲。

[七言绝句]
扁舟乘兴山阴道，春半园林雪未消。
便解貂裘从我在，小窗幽寂共箪瓢。

[五言律诗]
黄子似渊明，城市亦复真。
陈君有道举，化行闾井淳。
张侯公瑾流，英思春泉新。
高才更难及，淮海一髯秦。

[七言绝句]
同庚同志又同师，湖海无人是旧知。
百念俱灰惟一癖，死为鬼后亦吟诗。

[五言律诗]
新岁芳梅树，繁花四面同。
春风吹渐落，一夜几枝空。
少妇今如此，长城恨不穷。
莫将辽海雪，来比后庭中。

[五言绝句]
侬既剪云鬟，郎亦分丝发。
觅向无人处，绾作同心结。

[七言律诗]
非农非吏本同尘，胸次何时不是春。
户外松筠随意好，山中风景逐时新。
择乡幸喜仁为里，省己深惭德有邻。
事契姻联非一日，向来俱是异邦人。

[五言律诗]
粥冷春饧冻，泥开腊酒斟。
故乡空泪满，华发正愁侵。
山暝雨还住，烟孤村更深。
谁知江海客，浩荡济时心。

[七言绝句]
桃作香腮玉作肤，飘飘云缕曳衣裾。
妇功奇丽皆能事，一种心勤是读书。

[五言绝句]
暴虎须袒裼，冯河必褰裳。
想公川上叹，谁与共行藏。

[七言律诗]
松桧成阴夹径寒，喧卑无路得相关。
因嗟势利方为市，故掩庵扉独占山。
薄俗性随红叶变，上人心与白云闲。
慇懃约我休官后，深筑隣斋数往还。

[七言绝句]
烛暗船风独梦惊，梦君频问向南行。
觉来不语到明坐，一夜洞庭湖水声。

[七言律诗]
湘妃庙貌枕江湄，不见当年鼓瑟时。
玉佩风摇云冉冉，翠帷烟湿草离离。
凄凉清泪留班竹，寂寞深林叫子规。
断简遗编杳难考，无人为立退之碑。

[七言绝句]
天厌金刀水德终，一时人望属萧公。
能论魏武周文事，独有区区谢侍中。

[七言绝句]
一叶浮莲不动尘，湖风吹水碧生鳞。
舟中唤鹤归来晚，手展黄庭卧白苹。

[七言绝句]
作尉之难似胗尸，一生一死总吾为。
是心倘有分毫歉，脱手翻车悔莫追。

[七言绝句]
有时风浪战城西，何啻渔阳万鼓鼙。
狎水蚩蚩忘垫溺，谁人能续偃虹堤。

[七言绝句]
仲氏孤忠彻九天，青原淡月惨遗篇。
摩挲朱子呜呼字，寂寂庭前重怆然。

[七言律诗]
岁阴衮衮惊心折，世事纷纷触眼新。
烁烁风灯深院雨，离离花草故城春。
一区栽自无宁处，五斗谁能更为贫。
矢醉自醒还自笑，依稀却是梦中真。

[七言绝句]
人道芳辰载酒行，予心翻起古今情。
纸钱烧罢归来后，犹有原头杜宇声。

[五言律诗]
车马去迟迟，离言未尽时。
看花一醉别，会面几年期。
樵路高山馆，渔洲楚帝祠。
南登回首处，犹得望京师。

[五言律诗]
客馆可人意，敢怀行路劳。
轩窗面苍翠，棋酒助嬉遨。
雨过竹声碎，风摇云影髙。
人生随处适，何必赋离骚。

[七言律诗]
曾嗟放逐同巴峡，且喜归还会洛阳。
时命到来须作用，功名未立莫思量。
银衔叱拨欺风雪，金屑琵琶费酒浆。
更待城东桃李发，共君沈醉两三场。

[七言律诗]
九陌黄尘涴客裾，随人亦恐到茅庐。
朝朝山色供凭槛，夜夜溪声伴读书。
可要功名惊宇宙，分知骨相合樵渔。
晚来小艇冲烟出，江上有人争卖鱼。

[五言绝句]
旧事参差梦，新程逦迤秋。
故人如见忆，时到寺东楼。

[七言绝句]
荐尽春园晓焙寒，灵踪留待使君看。
寒泉冷结花纹细，玉椀香收雪点干。

[五言律诗]
白发将朱颜，一去几时返。
怀哉不能寐，展转复展转。
雀噪晓窗白，鸡鸣芳岁晚。
梅花眼中春，故情千里远。

[七言绝句]
依附宜灵寖陆梁，乘人切忌肆为殃。
不知猫在旁窥伺，才堕其机辄中肠。

[五言律诗]
山色翠欲流，水光澄可照。
二物偶相际，清风发微妙。
中有逍遥翁，寓意得欢笑。
此道复何求，仁智姑自劭。

[七言律诗]
将谓轻红间老青，元来一本自然成。
叶如桃叶回环布，枝似竹枝罗列生。
兰助珍羞香不断，萱留喜意色方明。
更移此本家园去，岁岁花时献寿觥。

[七言律诗]
樱笋登盘节物新，一筇踏遍九州春。
似曾山阴访修竹，不记水边观丽人。
豪饮自怜非少日，俊游亦恐是前身。
暮归尚有清狂态，乱插山花满角巾。

[七言律诗]
波流云散碧天空，鱼雁沈沈信不通。
杨柳昏黄晚西月，梨花明白夜东风。
秋千庭院人初下，春半园林酒正中。
背倚栏杆思往事，画楼魂梦可曾同。

[五言律诗]
百丈古规绳，蹉讹尺到寻。
可曾知稼穑，多是少丛林。
有迹从人议，无心与俗沉。
太湖吞弗尽，哆口到如今。

[五言律诗]
朝来天无风，秋旸剧炎锐。
当年屏翳动，松竹发清吹。
风岂怜我老，飘萧翔异气。
泠然濯烦襟，苏息殆天意。

[五言绝句]
朝润郅支膏，暮泽楼兰血。
何如沉土中，蚀为无用铁。

[五言律诗]
裂石未尝关，毋将俗眼观。
虚中原有爱，造蕴亦何难。
羽客能谈道，云房识候丹。
只应仙有分，风响步虚坛。

[五言绝句]
独遶樱桃树，酒醒喉肺干。
莫除枝上露，从向口中漙。

[七言绝句]
素练横斜雪满头，银潮吹浪玉山浮。
犹疑海若夸河伯，豪悍须教水倒流。

[七言绝句]
好去民曹李判官，少贪公事且谋欢。
男儿未死争能料，莫作忠州刺史看。

[七言律诗]
晓来陌上雨斑斑，同社相将便出关。
席地亦堪寻酒所，得园径与坐花间。
从教多病须行乐，任是清贫也破悭。
门外红尘深几许，谁人能得此身闲。

[七言律诗]
溟溟沧海浪涛深，雾蔽山峦不易寻。
紫盖洞庭人驾鹤，虹霓城郭道为林。
幽玄相去何多少，巧拙无由智慧侵。
尽是同缘相引接，从容语话八仙心。

[七言律诗]
客来愧乏牛心炙，茶罢空堆马乳盘。
纵有诗篇惭和寡，了无心印可传单。
平生黄卷能忘味，晚岁青山未厌看。
归去吾庐吾亦爱，更须华屋羡雕栾。

[七言绝句]
十里松溪到上流，断崖千尺泻龙湫。
谁言尊者心无著，冷眼长年看不休。

[五言绝句]
青山万古色，几人曾赏心。
萧萧木叶下，我坐复沉吟。

[五言律诗]
深斋尝独处，讵肯厌秋声。
翠筿寒愈静，孤花晚更明。
每因逢石坐，多见抱书行。
入夜听疎杵，遥知耿此情。

[七言绝句]
三日柴门拥不开，堦庭平满白皑皑。
今朝踏作琼瑶迹，为有诗从凤沼来。

[七言绝句]
柳著轻黄欲染衣，汀沙漠漠草菲菲。
晓风吹断寒烟碧，无数鸳鸯溪上飞。

[七言绝句]
珊瑚枝上玉花开，风递清香遍九垓。
勿谓乾坤成委曲，韶阳亲见睦州来。

[五言绝句]
人道此花贵，岂宜颜巷栽。
春风情不世，红紫一般开。

[五言律诗]
晚日纤纤出，痴云阵阵回。
风林无定翼，晴汉有残雷。
白水自天去，青山随眼来。
峰高月未吐，更拟着诗催。

[七言绝句]
蓝田故有他山错，瑶旆琼旒碧玉干。
左紫姚黄满金谷，野人留取伴鸡冠。

[七言绝句]
云芝九干麦双岐，盍有嘉生瑞圣时。
玉殿称觞闻好语，时教张补撰宫词。

[七言绝句]
苹末萧萧忽怒飞，松公欲仆竹君欹。
无人委曲镌风伯，晚稻方花最怕吹。

[七言绝句]
碧池漾漾春水绿，中有佳禽暮栖宿。
愿持此意永相贻，祗虑君情中反复。

[七言律诗]
歌酬花意醉酬春，笑口相逢可厌频。
不饮正疑花怨客，典衣莫听妇伤贫。
天生尤物非为福，蚌有明珠亦累身。
墙里佳人墙外笑，冶容招悔岂无因。

[七言绝句]
歌舞留宾意自多，华灯数问夜如何。
白头病客无才思，惯卧茅檐长薜萝。

[七言绝句]
客里无人共一杯，故园桃李为谁开。
春潮不管天涯恨，更卷西兴暮雨来。

[七言绝句]
紫禁同依日月辉，苍颜独愧羽毛奇。
水如明镜虽堪俯，笑汝星星谁肯嬉。

[七言绝句]
老去柴桑昼掩关，悠然得意在南山。
忘言妙处无人解，目送孤鸿天际还。

[七言绝句]
苍林翠碧龙岩寺，县令三年两度来。
从此岩前花与草，只今时与梦徘徊。

[五言律诗]
我忘方就隠，鸟倦自知还。
随寓皆为道，何人有此闲。
微茫春水渡，平远夕阳山。
尽入清吟景，谁言胜事悭。

[七言绝句]
造作庄田犹未已，堂上哭声身已死。
哭人尽是分钱人，口哭元来心里喜。

[七言律诗]
禽鸟春风乐与同，有将理趣道儒宗。
两朝褒赏衣冠旧，一德充融礼乐隆。
天地无心驰电马，人民有望慰云龙。
余年八十无全食，独抱青山继祖风。

[七言律诗]
朱樱再食双盘日，紫禁重颁四月时。
滉朗天开云雾阁，依稀身在凤皇池。
味兼羊酪何由敌，豉下莼羹不足宜。
原庙荐来应已久，黄鶑犹在最深枝。

[七言律诗]
春光早已到千林，尚有余寒压晓衾。
解作飞花朝蔌蔌，绝胜疏雨晓涔涔。
无田亦有三登意，是瑞何妨一尺深。
雪里故人谁过我，西湖岩壑似山阴。

[七言绝句]
楼台重叠满天云，殷殷鸣鼍世上闻。
此日杨花初似雪，女儿弦管弄参军。

[七言绝句]
山到穷时一径开，数松几竹与萦回。
我归酿黍仍锄菜，准拟篮舆窈窕来。

[七言绝句]
一钱为本万钱利，富不足而贫有余。
换骨夺胎些子药，输他潘阆倒骑驴。

[七言绝句]
禅思何妨在玉琴，真僧不见听时心。
离声怨调秋堂夕，云向苍梧湘水深。

[七言律诗]
晚来颇忆林塘幽，又拄乌籐款款游。
细雨斜风三日后，落花啼鸟半春休。
不知何处数声笛，唤起幽人一点愁。
頼有青蛙知客恨，笙歌一部起池头。

[七言绝句]
乌巾年少归何处，一片彩霞仙洞中。
惆怅别时花似雪，行人不肯醉春风。

[七言绝句]
有客蓝田得意归，溪光冉冉白虹蜺。
玉人岂忍言环珮，留取天王尺二圭。

[七言绝句]
维摩老子五十七，大圣天子初元年。
传闻有意用幽侧，病著不能朝日边。

[五言绝句]
片月下伊川，岂是别人源。
若还识得水，性海量无边。

[五言绝句]
何事最堪依，岩中独坐时。
路险人难到，峦高鸟不飞。

[七言绝句]
樛木螽斯耳未闻，中山无屋贮儿孙。
临分自洒黄泉泪，不在区区骨肉恩。

[七言律诗]
宣城从古号名城，新拜除书拥旆旌。
剡奏屡传求外补，偃藩暂得遂高情。
虎符南国先声重，鹢首秋江去意清。
最好笳铙将压境，敬亭山色远相迎。

[五言律诗]
失路迷千嶂，投林借一枝。
扣门竹西寺，立马日斜时。
矍铄僧窥户，睢盱犬透篱。
定知嫌不速，明日与君辞。

[七言律诗]
银鱼朱绂彩衣兼，稍觉公行气象添。
白水长时云似雾，青泥三月雪如盐。
诗成曷日传邮置，书就他时奏陛帘。
更为朝廷问幽仄，人材岂遂乏杨严。

[七言律诗]
微风和暖日鲜明，草色迷人向渭城。
吴客卷帘闲不语，楚娥攀树独含情。
红垂果蔕樱桃重，黄染花丛蝶粉轻。
自恨青楼无近信，不将心事许卿卿。

[七言绝句]
草草挥毫已可传，昔年场屋合争先。
何时寄我南来信，阁外溪山有几联。

[七言绝句]
古渡无风下直钩，丝纶意在得鲸鳌。
马师言下扬家丑，千古儿孙草里游。

[五言绝句]
天子诏不起，少微星转明。
寥寥千载后，富贵在清名。

[七言绝句]
为个朝章束此身，眼看东路去无因。
历阳旧客今应少，转忆邻家二老人。

[五言律诗]
近来南国冢，半是北人坟。
异县谁怜我，同乡又失君。
深居传雅尚，坚坐挹清芬。
日落长安第，三槐拂暮云。

[七言绝句]
于世无功懒据鞍，诛茅种竹老空山。
不应天与静中趣，自是人容拙者闲。

[七言律诗]
怅卧新春白袷衣，白门寥落意多违。
红楼隔雨相望冷，珠箔飘灯独自归。
远路应悲春晼晚，残宵犹得梦依稀。
玉珰缄札何由达，万里云罗一雁飞。

[七言律诗]
未解州符累已轻，辞源满意酒边倾。
颉颃前辈真无愧，褒拂迂儒每过情。
老境更堪听别语，书邮当复固齐盟。
吴山正合供酬唱，安得风前两翼生。

[五言律诗]
秋冬久不雨，气浊喜云生。
麦垄崇朝润，茆簷彻夜声。
初来断幽径，渐密杂疏更。
頼有墙阴荠，离离已可烹。

[七言律诗]
气吞万里境中事，心老经年江上行。
三径已荒无蚁梦，一钱不直有鸥盟。
云收远嶂晚风熟，浪打寒滩春水生。
鸿雁北飞知我意，为传诗句濮阳城。

[五言律诗]
梨埒当千户，渔防拥万头。
宁须一网尽，不为百人留。
密雨点急水，惊风擘系舟。
百年供转徙，因病得夷犹。

[五言律诗]
覆地红深寸，连村翠著行。
桑空蚕箔满，芹老燕泥香。
且泥无何饮，徐思有底忙。
独谣无语悟，倚杖立斜阳。

[五言律诗]
落日凭危堞，春风似故乡。
川流通楚塞，山色遶徐方。
壁垒依寒草，旌旗动夕阳。
元戎资上策，南亩起耕桑。

[五言律诗]
寒流清更浅，短棹去仍来。
山色侵书帙，波光映酒杯。
龟鱼应旧识，鸥鹭莫相猜。
全胜山阴路，空船载月回。

[七言律诗]
面瘦头斑四十四，远谪江州为郡史。
逢时弃置从不才，未老衰羸为何事。
火烧寒涧松为烬，霜降春林花委地。
遭时荣悴一时间，岂是昭昭上天意。

[五言绝句]
合合林鸠起，巡方舜旧游。
声虽暨南朔，事罕记春秋。

[五言律诗]
我行过汉畤，寥落见孤城。
邑里经多难，儿童识五兵。
广川桑遍绿，丛薄雉连鸣。
惆怅萧关道，终军愿请缨。

[五言律诗]
旱暵雨沾渥，丰穰都不疑。
商羊应屡舞，布谷强多知。
龙见宁非数，云行自有时。
当年班夏令，曾得近丹墀。

[五言律诗]
畴昔栽双桂，于今四七秋。
紫趺香冉冉，金蘂色浮浮。
标致殊他桂，风流最蓐收。
无才强摹写，著语故难遒。

[五言律诗]
天马本来东，嘶惊御史骢。
苍龙遥逐日，紫燕迥追风。
明月来鞍上，浮云落盖中。
得随穆天子，何假唐成公。

[五言律诗]
几处城中井，标名孰与伦。
异非深百尺，功在活千人。
大旱流皆涸，甘泉惠受均。
无情知水石，诚发应如神。

[五言律诗]
玉垒峨嵋秀，岷江锦水清。
古人搜不尽，吾子得何精。
可信由前习，堪闻正后生。
东西五千里，多谢寄无成。

[七言律诗]
刑鹅瓮蜥敬祈秋，要解宵衣旰食忧。
天上大方张掣电，地中雷已起蟠虬。
雾雹黄长尧天水，𫁂䅉青连郑非蛮。
告违只上加餐祝，更祝俸余归买山。

[七言律诗]
枉尺诚非圣贤事，守道固与时俗违。
难哉仕者行已志，况复儒生疏世机。
喜闻传告令尹政，应归湔拂尘土衣。
快君高举叹留滞，把酒为歌黄鹄飞。

[五言律诗]
老农勤畚锸，岁暮阅星霜。
相见如遗秉，安能助太仓。
晚晴鸡鹜喜，蓐食妇姑忙。
应有深村酒，招邀隔短墙。

[七言律诗]
殿头清跸起晴雷，万岁声中扇影开。
晓日青旗明绛阙，春风黄伞傍瑶台。
卿云涌瑞扶天座，仙露流甘入御杯。
要识八荒俱寿域，年年常看使星来。

[五言律诗]
嗟尔游宦人，弥年住京阙。
尽室寄东南，一朝闻贼发。
道路已不通，音书多断绝。
朔风满长安，日夜成华髪。

[七言绝句]
贯生名压汉公卿，自古逢雠不反兵。
仇虏滔天无敢动，柏乡空溷迫人名。

[七言绝句]
月旦尝居第一评，立朝风采照公卿。
门生故吏知多少，尽向碑阴刻姓名。

[七言绝句]
怪得诗情减一分，知君为学有新闻。
尘中毕竟闲人少，独自开樽对白云。

[五言律诗]
起来林上月，潇洒故人情。
铃阁人何事，莲塘晓独行。
衣沾竹露爽，茶对石泉清。
鼓吹前贤薄，群蛙试一鸣。

[七言律诗]
往还不过酒三行，成败同观棋一枰。
东海敢言成二老，西湖自足度余生。
朅来便觉废兹事，归去定须寻旧盟。
锦里锦坊秋色里，梦魂先已到江城。

[五言律诗]
川陆一都会，旌旗千里舒。
虎符中禁授，熊轼上流居。
橘柚金难并，池塘练不如。
春风行部日，应驻士元车。

[五言律诗]
抗志欲学仙，自恨无仙骨。
去国将六年，避地欠三窟。
禅房翳翠阴，竹本可制笏。
谁持大君前，指顾收回鹘。

[七言律诗]
十世古今圆当念，日用当以何法验。
梦中享尽百年荣，黄梁未熟路傍店。
乃知无明无性体，狂逐妄缘颠倒转。
枣柏指我此妙门，故能千偈如瓴建。

[七言绝句]
合前白倚竹扶疎，梅似逋僊柳似苏。
待向山椒结茅屋，更添伟观占江湖。

[五言律诗]
插迥飞簷耸，凌虚叠砌危。
四天栏下揖，万象掌中窥。
目力不到处，云容无尽时。
尘尘皆胜事，凭槛几人知。

[七言绝句]
雷嗔旱魃蕴烦冤，海底驱龙碧浪翻。
飞上九天作霖雨，端知昭格佑宸轩。

[七言律诗]
梓潼名郡蜀川东，忽秀佳莲绀宇中。
褭褭修茎孤引绿，盈盈双蘂对分红。
绛跗相倚凝新露，紫菂交垂向晚风。
爰考瑞图观美应，柳州嘉产实难同。

[五言律诗]
洛下谁移致，江南种得成。
高株非自接，径尺信能盈。
恨匪坚牢质，漫令城国倾。
未宜贫舍有，风起莫多惊。

[七言绝句]
以石名儿合谶言，奇机端可破苻坚。
信乎有志终成事，逐将诛丕岂偶然。

[七言律诗]
万里云山断客魂，浮云心事向谁言。
月侵乡梦夜推枕，风送牢愁昼掩门。
苏子窖中闲日月，石郎家里旧乾坤。
朝闻夕死吾何恨，坐把春秋子细论。

[七言绝句]
窭人何缘有遗啄，一饮聊分秋水清。
贪泉盗泉满机械，鸟鹊故应知此情。

[五言绝句]
台上望城下，迢遥知几寻。
湖光隐隐见，多碍柳烟深。

[七言绝句]
楚水巴山江雨多，巴人能唱本乡歌。
今朝北客思归去，回入纥那披绿罗。

[七言绝句]
凛然相对敢相欺，直干凌空未要奇。
根到九泉无曲处，世间惟有蛰龙知。

[七言绝句]
登龙门下无凡客，不假风雷自有奇。
三月进修从此始，经行宴坐可思议。

[五言律诗]
穷冬到乡国，正岁别京华。
自恨风尘眼，常看远地花。
碧幢还照曜，红粉莫咨嗟。
嫁得浮云壻，相随即是家。

[五言律诗]
诸老俱沦落，流风日转移。
独怀忧国意，长说渡江时。
姓字谁如此，功名早不疑。
却收湖海气，燕坐雪垂颐。

[五言律诗]
行尽枥林村，柴门闭夕曛。
自来松下坐，闲想壁间文。
守树猿偷果，窥山犬吠云。
多应寻鹤去，祇隔暮溪𣸣。

[七言律诗]
涛波万木撼新秋，却笑茅庐似叶舟。
我但萧疏眠颍尾，君方矍铄向壶头。
早凉已喜无残暑，老别当须似壮游。
黄木扶胥最奇处，想留句子待浮洲。

[五言律诗]
数有中年别，宽为满岁期。
得无鱼口厄，聊复雁门踦。
齿脱心犹壮，秋清意自悲。
平时郡文学，邓禹得三为。

[七言律诗]
川云惨惨欲成雨，宿麦苍苍初覆土。
芋肥一本可专车，蟹壮两螯能敌虎。
村村婚嫁花簇簷，庙庙祷祠神降语。
儿孙力稼供赋租，千年万年报明主。

[七言律诗]
泛泛流萍滚滚蓬，偶然南北偶然逢。
一樽通济桥边酒，两夜临濉驿外钟。
行矣风波宜尚慎，归哉尘土不相容。
事功早立须知退，学稼它年访老农。

[七言绝句]
卢溪望望接宣风，景富犹能慰客穷。
已爱熙熙村舍好，更欣漠漠稻田丰。

[七言绝句]
破晓东风尚作寒，孤筇随客已媻姗。
绝知蚤起非吾事，要趁梨花带露看。

[五言律诗]
练江诗酒社，聚散十年春。
君作并州客，身为绛县人。
一牛甘送老，五马未全贫。
出处嗟殊异，相思意却真。

[七言律诗]
吏退焚香百虑空，静闻虫响度帘栊。
江头一尺稻花雨，窗外三更蕉叶风。
日日老添明镜里，家家凉入短檠中。
简编灯火平生事，雪白眵昏奈此翁。

[七言律诗]
世味中人醉不醒，公归正似解人酲。
归云意思闲方见，瘦鹤精神老更清。
但与尧民时击壤，何须秦女会吹笙。
渊明已有归来赋，沮溺应容作耦耕。

[七言绝句]
不解多方锢鏴成，一锤打破与重烹。
等闲脱体离窠臼，煮粥依前不是羹。

[七言绝句]
新茁吴霜剪不零，临鸾羞涩对星星。
天生两眼人嫌白，只有青铜照得青。

[七言绝句]
溪水溶溶影动摇，盈盈仙子近星桥。
个中著句须清绝，莫道经春雪未消。

[五言律诗]
异乡成邂逅，却是受恩深。
白雪千丝发，青山一掬心。
梦残横老泪，悲极辄高吟。
此意都相似，钟期合铸金。

[五言律诗]
东山与物远，松竹荫茅茨。
信有冥鸿志，难藏雾豹姿。
会招安石起，何患德璋移。
后日岩扉下，游人想履綦。

[七言律诗]
灵岳峰前游古观，此中何别蕊珠宫。
五云仙客形皆异，十洞烟花景不同。
炼药炉香金石气，醮星坛冷薜萝风。
因闻大道修真诀，咫尺三清路可冲。

[五言律诗]
上路鸣驺远，丛霄故馆开。
华簪尧豸出，轻舄汉凫来。
探妙云敷笈，蠲烦露溢杯。
直须重缔约，飞盖一徘徊。

[五言律诗]
读易堂边路，曾闻赤舄声。
心从画前到，身在易中行。
忧国何缘寿，思亲岂欲生。
不应永州月，犹傍两窗明。

[五言律诗]
水洞连风洞，精蓝两洞前。
山高易藏日，树老不知年。
板有华宗什，名留少傅篇。
烟波门外境，寂寞变桑田。

[七言律诗]
南湖窠木已交加，种榄栽桤更北涯。
生眼错呼为夜合，新鶑知不是桃花。
绿阴四合藏云屋，翠浪全机织素纱。
桂隠主人臞见骨，不餐酥酪却餐茶。

[七言绝句]
终不求人更赏音，只当仰面看山林。
一双闲手无聊頼，满地斜阳是此心。

[七言律诗]
职事侵人畏作官，略偷身去不能还。
树移午影重帘静，门闭春风十日闲。
尚有文书遮病目，却无尘土犯衰颜。
故人何处蓬笼底，看尽江南江北山。

[五言律诗]
平生秉周礼，投老奉龙旗。
斥逐偶不死，归来敢恨迟。
门阑走宾客，行李饬妻儿。
又踏长安道，多惭鬓有丝。

[七言律诗]
风回雪急巧穿帷，黄竹歌残更敛眉。
燕集几家寻鹄鹭，猎围何处问狐狸。
长饥政自愁黄独，高卧谁能管窃脂。
頼有寒梅为老伴，也应冻减一分肌。

[七言绝句]
大冠襜袂走纷纷，对面可容三斗尘。
便令眼识天下士，此子已胜寻常人。

[七言绝句]
夭桃无力卧溪沙，杨柳阴阴胜士家。
下马欲知留客意，棠梨故作后开花。

[七言律诗]
雨冷𫄨衣初觉单，清秋寓直玉堂寒。
蒙蒙宿雾昏𫛛鹊，猎猎光风转蕙兰。
藓积书筠尘不落，云生砚水墨无干。
十年曾向伊川卧，长忆闲中梦寐安。

[五言律诗]
宴罢众宾散，长歌携一巵。
溪亭相送远，山郭独归迟。
风槛夕云散，月轩寒露滋。
病来双鬓白，不是旧离时。

[五言律诗]
策杖寻幽客，相携入竹扃。
野云生晚砌，病鹤立秋庭。
茶美睡心爽，琴清尘虑醒。
轮蹄应少到，门巷草青青。

[七言律诗]
鹤性松心合在山，五侯门馆怯趋攀。
三年卧病不能免，一日受恩方得还。
明月送人沿驿路，白云随马入柴关。
笑他范蠡贪惏甚，相罢金多始退闲。

[五言律诗]
东路归何及，南柯梦忽醒。
居然鸣挽铎，都未制斋铃。
官已题华表，名空录御屏。
遥知泉下意，犹待竹溪铭。

[七言律诗]
王谢风浪不愧前，碧梧翠竹总森然。
好归禁琐持簪櫜，却卧关河阅岁年。
目送秋鸿凌绝漠，坐传烽火到甘泉。
笑君坐啸空斋冷，庭下蒲鞭无可鞭。

[七言绝句]
丈室纵横狮子坐，仙裾杂遝蕊珠宫。
世人莫笑渠荒幻，且验灵台一点中。

[五言律诗]
晓陌行车过，交相叹且惊。
荀龙闻一蜕，穆骏失全鸣。
不复中书直，空余左史成。
绪言犹在耳，尚想见平生。

[五言律诗]
淮山相蝉联，万景归宇下。
来波澹天末，归雾灭岩罅。
凄凄草色繁，肃肃桂丛亚。
吾人愧攸馆，僊属冀来舍。

[七言律诗]
寒灯耿耿漏迟迟，送故迎新了不欺。
往事并随残历日，春风宁识旧容仪。
预惭岁酒难先饮，更对乡傩羡小儿。
吟罢明朝赠知己，便须题作去年诗。

[七言绝句]
苍龙阙角晓光明，日近彤庭瑞雾温。
殿下百官犹未入，阁门催引谢春幡。

[七言律诗]
春风本自掣肘去，那更病留过一旬。
满眼山川虽不改，连天桃李已成尘。
银河谁与洗兵马，宝唾安能泣鬼神。
怅望故人分雪此，飞云落日在纶巾。

[七言绝句]
苏子曾为海上仙，群龙三复绝韦编。
我今日对羲文语，却恨公书取次传。

[五言律诗]
颍郡水东流，荀陈兄弟游。
偏伤兹日远，独向聚星州。
河润在明德，人康非外求。
当闻力为政，遥慰我心愁。

[七言律诗]
卜筑藏修地自偏，尊前诗酒集群贤。
半岩松暝时藏鹤，一枕秋声夜听泉。
风月谩劳酬逸兴，渔樵随处度流年。
南州人物依然在，山水幽居胜辋川。

[七言律诗]
夕光郤射戍楼红，野色遥瞻百里中。
玉帐坐休铃下卫，春衣行试舞雩风。
招擕直许威仪略，戏笑深矜意气融。
流水高山俱在眼，知公令望共无穷。

[五言律诗]
坐到三更尽，归仍万里赊。
雪声偏傍竹，寒梦不离家。
晓角分残漏，孤灯落碎花。
二年随骠骑，辛苦向天涯。

[七言绝句]
行兵不与众人同，已决英雄一见中。
举族同心能效顺，得君何惮不成功。

[七言绝句]
千兵款户迂红旆，四壁留题拂紫苔。
他日北山传故事，愿将猿鹤比云来。

[五言律诗]
异世黄叔度，宗支刘辟疆。
相看不觉厌，此别讵能忘。
四海兵戈满，山川道路长。
去留无上策，分手鬓毛苍。

[五言绝句]
云巢八十翁，观化得三昧。
无声凉月下，适意芳草外。

[七言律诗]
楚岫高低接太行，吴江渺漠下沧浪。
秋城霜满苇花白，夜馆月寒莎草黄。
芳苑鹿台初解珮，故宫鸾阁尚鸣珰。
五湖一叶扁舟去，十二西楼几夕阳。

[七言律诗]
惊怪穷冬百物繁，落梅狂絮逐风翻。
酒无戈甲争酣战，诗似波澜竞讨源。
且卸帆樯隈断岸，好开屏嶂画孤村。
知音若问阳春曲，待把琴调细细论。

[七言律诗]
洗砚酬缄复论文，金书瑶笈忌膻荤。
搔头冷枕遗簪弁，澣垢凉床洁帨帉。
炀灶筚门无量燠，夏畦褐父若为芸。
鸿飞遵陆抟寥廓，凫鹜胡然顾涧芹。

[五言律诗]
二月寒如腊，群芳冻未芽。
有人能剪水，无树不飞花。
终不禁风暖，难教带月华。
却还桃李径，次第散晴葩。

[五言绝句]
春雪满空来，触处似花开。
不知园里树，若个是真梅。

[七言绝句]
吸尽西江向汝道，马师不肯落荒草。
三千刹海一成秋，明月珊瑚冷相照。

[七言律诗]
南来仙骥一回翔，古墨丹砂并送将。
从此微躯常得健，学君挥翰讵能忘。
霜寒碧涧行踪少，月落青林去梦长。
相见只愁俱白发，敢辞不饮负清觞。

[五言律诗]
四纪文章老，三朝侍从贤。
安车初就第，华发未垂颠。
道卷留藩翰，才豪付简编。
风流一朝尽，士类共潸然。

[七言绝句]
不嫌冰雪绕池看，谁似诗人巧耐寒。
记取羲之洗砚处，碧琉璃下黑蛟蟠。

[七言绝句]
辜月今朝初一日，正当冬至满霜月。
一阳佳节大家章，字字含玄向白日。

[五言律诗]
投老诗成癖，愁生为客途。
烟云长在目，山水暂游吴。
远意极千里，归心寄九衢。
一身仍更病，意绪日荒芜。

[七言绝句]
相家小有四明山，更葺桃源渺莽间。
四面楼台相映发，一川烟水自弯环。

[七言律诗]
疑怪和风却暮寒，华堂宾主正酣欢。
人间高会真难偶，身外浮名岂足干。
绿螘泛杯春可吸，红英近烛夜宜看。
梁尘莫逐歌声转，只恐纷纷扑醉冠。

[五言律诗]
西楼对金谷，此地古人心。
白日落庭内，黄花生涧阴。
四邻见疎木，万井度寒砧。
石上题诗处，千年留至今。

[五言律诗]
永日厨烟绝，何曾暂废吟。
闲时随思缉，小酒恣情斟。
看月嫌松密，垂纶爱水深。
世间多少事，无事可关心。

[五言绝句]
莠除苗自长，醅化醴方醇。
学至盎然后，眼前皆是春。

[七言绝句]
朱君精到古人趣，踏遍东南称独步。
祇今应诏非乏材，预烦拈出栋梁具。

[七言绝句]
早梅初向雪中明，风惹奇香粉蘂轻。
谁道落花堪𫖃面，竞来枝上采繁英。

[七言绝句]
傍砌疏篁手自栽，数竿苍翠胜花开。
今宵窗下更深睡，应送寒声枕上来。

[七言律诗]
花前留客解金鞍，拣遍繁梢尽折残。
翠帽插来无处著，玉盘收取与人看。
无言有意空相对，欲去重来更绕栏。
把酒殷勤须会取，风头只待作春寒。

[七言律诗]
闲门空宇日萧萧，天地无情鬓转凋。
政使面颜成菜色，未应官职爱冰条。
藏山竹简光阴短，寄陇梅枝信息遥。
不寐夜窗听风雪，枯肠殊欠一樽浇。

[七言律诗]
春浮花气拥门阑，星昴神嵩瑞世间。
一字梦灵通洛学，诸儒文弊隔贤关。
巨源淳德真金玉，吏部高名信斗山。
此去致君尧舜上，黑头卿相自朱颜。

[七言律诗]
重轩瘦立曲栏头，岛屿青微冷枕流。
望眼解随沙水转，赏心真与岸云浮。
平分野色连延屋，点破江光相趁舟。
般若空宗深得义，森罗元不碍人休。

[七言律诗]
两肩山耸梅花瘦，戒饮心斋要独清。
学得晋人文更古，写如唐帖草尤精。
青衫命欠生前贵，白发诗香死后名。
魂共灵华应不散，随仙诏到五云城。

[七言绝句]
为报踌躇陌上郎，蚕饥日晚妾心忙。
本来若爱黄金好，不肯携笼更采桑。

[五言绝句]
落日山城晚，黄云雪意浓。
更须开一瓮，频醉送残冬。

[五言律诗]
环翠五六里，深藏三四家。
风髙鸣雁序，春暖茁兰芽。
门巷分楠直，溪流带竹斜。
我来风雪晓，倚杖看梅花。

[七言律诗]
正阻行程江岸间，江头三日系归船。
水光激浪高翻雪，风力推沙远涨烟。
拔闷喜陪尊有酒，供厨不虑食无钱。
雕章见及唯虚辱，勉强赓酬愧斐然。

[七言律诗]
去家策马上长河，逆旅光阴忽忽过。
陈迹不堪追放浪，新才仍复委搜罗。
雅谈幸有青云士，佳句宁无白雪歌。
此兴非凭吟笑遣，未应能奈客愁何。

[五言律诗]
朝与城阙别，暮同麋鹿归。
鸟鸣松观静，人过石桥稀。
木叶摇山翠，泉痕入涧扉。
敢招仙署客，暂此拂朝衣。

[七言律诗]
亭傍乔木拂云天，亭下高桅泊晚湾。
白是张骞曾泛水，青疑徐福所求山。
羊城隔雾愁回首，鲸浸收风喜见颜。
却笑金乌并玉兔，辛勤出没雪涛间。

[七言律诗]
谢公今起为苍生，樽酒相看只细倾。
戏彩鲤庭窥丽藻，披云鲸海属新晴。
感时华髪萧萧改，致主丹心皎皎明。
从此灵台应偃伯，共知堂上有奇兵。

[七言律诗]
囊封朝上暮身挤，谗口何如万目齐。
昔谓椒兰诚择地，今知萧艾适同畦。
波涛不动中流砥，风雨难瘖晦旦鸡。
自著渔蓑厌趋谒，晨钟欣出郭门西。

[五言律诗]
吴江通海浦，画舸候潮归。
叠鼓山间响，高帆鸟外飞。
孤城秋枕水，千室夜鸣机。
试问还家客，辽东今是非。

[七言绝句]
柳阴花气弄晴丝，村北村南总见之。
人意不惊春动荡，小来山寺一篇诗。

[七言绝句]
折戟沈沙铁未销，自将磨洗认前朝。
东风不与周郎便，铜雀春深锁二乔。

[七言绝句]
野梅香软雨新晴，来此闲听笑语声。
不管少年人老去，春风岁岁阖闾城。

[七言律诗]
若教尽尽说漂沉，却恐无憀老不禁。
百拙难随今日巧，一贫方识古人心。
牛羊归尽荒郊阔，猿鹤愁多故国深。
亦欲以诗为活计，世间何许觅知音。

[五言律诗]
出郭喜见山，东行亦未远。
夕阳带归路，霭霭秋稼晚。
樵者乘霁归，野夫及星饭。
请谢朱轮客，垂竿不复返。

[七言绝句]
一年不访李红娘，今日过门意已忘。
嘶入画桥东畔路，紫骝犹记旧垂杨。

[七言律诗]
东城追迹过西关，桥上纷纷送客还。
携酒踟蹰才水次，鸣珂躞蹀已云间。
摘茶贸食民尤窭，掘蕨烧畬土不闲。
细为明时问疲俗，往来亦足当游山。

[五言绝句]
危石下峥嵘，高林上苍翠。
中有横飞泉，崩奔杂奇丽。

[七言绝句]
似鹤如云一个身，不忧家国不忧贫。
拟将枕上日高睡，卖与世间荣贵人。

[五言律诗]
南渡不忍说，流离簪与裾。
苍黄一臂失，辛苦万金书。
孝友剧调护，神明关起居。
不须春草句，好梦自蘧蘧。

[七言绝句]
不醉多愁醉多病，几回爱酒又停杯。
死生若是有天命，莫放愁来任病来。

[七言律诗]
百花过尽绿阴成，漠漠炉香睡晚晴。
病起兼旬疏把酒，山深四月始闻莺。
近传下诏通言路，已卜余年见太平。
圣主不忘初政美，小儒唯有涕纵横。

[七言律诗]
并门当日倚长城，笑遣妖凶卷旆旌。
江上长鲸知巳灭，草中封豕不劳平。
十年当念疮痍苦，此日宁论战伐名。
虎帐夜谈资婉画，为言奇策是休兵。

[五言律诗]
班左昔成书，幽秘或未呈。
孟坚得师古，征南传丘明。
维昔西湖花，人孰知其贞。
自非处士句，世亦安得名。

[七言律诗]
老槐巨竹俨墙阴，斯立诗情冠古今。
连理并柯真创见，澡身浴德信同心。
蝉吟永夜传清韵，鹤唳中宵和好音。
不日除书下丹禁，瑞图频展锦窠深。

[五言律诗]
虀盐三十载，刻苦战文场。
灯火简编夜，江湖髭鬓霜。
鴈声随挂席，秋色欠游湘。
归日无他物，惟诗满古囊。

[七言律诗]
十里山光绀碧围，瘴烟收尽溢春晖。
黄䌷睡美闻衙唱，白羽风高入指挥。
楼角片云随鴈去，谿头骤雨送龙归。
君王若问安边策，苜蓿漫山战马肥。

[五言律诗]
闷见有人寻，移庵更入深。
落花流涧水，明月照松林。
醉劝头陀酒，闲教孺子吟。
身同云外鹤，断得世尘侵。

[七言律诗]
衲衣处处逐浮云，法乳何妨长子孙。
室有巾缾留祖意，门无车马露苔痕。
名髙楚泽多新侣，梦入苕溪有旧言。
谁与隐峰居士说，曾参一句是同门。

[五言律诗]
万里晴天外，一片霜上月。
长松挺青葱，群卉入消歇。
有齿日益衰，有发日益脱。
获罪固已多，此公难屑屑。

[七言律诗]
泉通暗甃泻清溪，倒影风亭翼瓦齐。
借问披襟聆漱玉，何如擐甲聼征鞞。
相过底厌时挥麈，独坐应须日杖藜。
信美那知非我里，倚栏归路已都迷。

[七言绝句]
竹头抢地风不举，文书堆案睡自语。
忽看高马顿风尘，亦思归家洗袍袴。

[五言律诗]
大堤行乐处，车马相驰突。
岁岁春草生，踏青二三月。
王孙挟珠弹，游女矜罗韈。
携手今莫同，江花为谁发。

[五言律诗]
烟凝山如影，云褰日射毫。
桃间红树迥，麦里绿丛高。
客子叹游倦，田家甘作劳。
乘除吾尚可，未拟赋离骚。

[五言律诗]
急景流如箭，凄风利似刀。
暝催鸡翅歛，寒束树枝高。
缩水浓和酒，加緜厚絮袍。
可怜冬计毕，煖卧醉陶陶。

[七言律诗]
伤弓枉木漫猜嫌，岩石棱棱弹样圆。
雕鹗横空秋凛凛，凫鸥渡水晚翩翩。
私心灰冷慵思缴，蹇步尘劳不受鞭。
挟弹张弓付年少，归欤趁取菊花天。

[七言律诗]
少年胸次已吞秦，暮日肝肠独许陈。
正笏于今无此杰，垂车在昔有先民。
伤心岁晚逢诸老，屈指才难更几人。
寿乐哀荣公不恨，年来于此自酸辛。

[七言律诗]
人事无涯生有涯，逝将归钓汉江槎。
乘桴我欲从安石，遁世谁能识子嗟。
日上红波浮翠𪩘，潮来白浪卷青沙。
清谈美景双奇绝，不觉归鞍带月华。

[七言律诗]
叶脱林梢处处秋，壮怀易感更登楼。
日斜钟阜烟凝碧，霜落秦淮水慢流。
人似仲宣思故国，诗如杜老到夔州。
十年前作金陵梦，重抚栏干说旧游。

[七言绝句]
孤城高倚汉江秋，血战三年死未休。
铁石肝肠忠义胆，精灵常向岘山留。

[七言绝句]
公子王孙意气骄，不论相识也相邀。
最怜长袖风前弱，更赏新弦暗里调。

[七言律诗]
谈笑西州塞上春，归来不薄两朱轮。
功名致主期三代，忠孝传家第一人。
御史平生能许国，将军未老肯谋身。
义阳今与淮阳比，汲孺当年亦谏臣。

[七言绝句]
识得英雄为理贫，果能诛项灭三秦。
老增事去方撞斗，羞见沙头澼絖人。

[七言律诗]
年年春至此胚𣍯，地上严凝地底温。
能几蟾蜍圆月魄，即须霹雳起雷门。
知时久偃蛟龙势，养气深培草木根。
表里阳和见天道，梅花别是一乾坤。

[七言律诗]
闲朝向晓出帘栊，茗宴东亭四望通。
远眺城池山色里，俯聆弦管水声中。
幽篁引沼新抽翠，芳槿低檐欲吐红。
坐久此中无限兴，更怜团扇起清风。

[七言律诗]
前随杜尹拜表廻，笑言溢口何欢咍。
孔丞别我适临汝，风骨峭峻遗尘埃。
音容不接祗隔夜，凶讣讵可相寻来。
天公高居鬼神恶，欲保性命诚难哉。

[五言律诗]
南北断蓬飞，别多相见稀。
更伤今日酒，未换昔年衣。
旧友几人在，故乡何处归？
秦原向西路，云晚雪霏霏。

[七言律诗]
禾黍秋深泣乱离，尽将岁月付于诗。
天高有语云霾隔，夜半无眠神鬼知。
心抱孤忠生已晚，身逢多难死应迟。
自从大雅收声后，頼有篇章续楚辞。

[七言绝句]
诸李辞章推李白，向来蜀道赋噫吁。
房陵山险犹如许，石穴巴邛定不诬。

[五言绝句]
天际月轮圆，澄澄湛觉源。
无风休觅浪，说甚老婆禅。

[七言绝句]
余不亭下檥归舟，访古怀贤百刻留。
办得千金脱元绪，此心端不为封侯。

[五言律诗]
昔日江湖上，飘然无定居。
频倾京口酒，亦食武昌鱼。
北首心空壮，东归愤不摅。
岂知牙齿落，送老一茆庐。

[五言绝句]
武城民事暇，著述似虞卿。
手握陈玄辈，磨成不朽名。

[五言律诗]
余力唐虞后，沉人海岱西。
不应容桀黠，宁复有青齐。
灯火鱼成市，帆樯藕带泥。
十年尘雾底，瞥眼怪凫鹥。

[七言律诗]
湖浪参差叠寒玉，水仙晓展钵盘绿。
淡黄根老栗皱圆，染青刺短金罂熟。
紫罗小囊光紧蹙，一掬真珠藏猬腹。
丛丛引觜傍莲洲，满川恐作天鸡哭。

[七言绝句]
富贵危机岂独今，且从麋鹿逐山林。
只惭莫报君恩重，敢废惓惓畎亩心。

[七言绝句]
地黑天昏见得亲，肯随光影弄精魂。
老僧拳下死中活，佛与众生一口吞。

[七言律诗]
时人多笑乐幽栖，晚起闲行独杖藜。
云色卷舒前后岭，药苗新旧两三畦。
偶逢野果将呼子，屡折荆钗亦为妻。
拟共钓竿长往复，岩陵滩上胜耶溪。

[七言绝句]
新诗清劲何所似，祇似金𫔇刮眼开。
流水上同知者乐，好风知是故人来。

[五言绝句]
飘飘绿衣郎，怒臂欲当辙。
君王求勇士，嘉尔能仗节。

[七言绝句]
斗子滩头夜已深，月华偏照此时心。
春江风水连天阔，归梦悠扬何处寻。

[五言律诗]
特起来湖海，详延入隽科。
三登襃然首，再续喜哉歌。
岩庙勋劳积，藩宣惠爱多。
超遥脱屣去，谁叹逝川波。

[七言绝句]
一即一，二即二，嗅著直是无香气。
识得山僧榔栗条，莫向南山寻鼈鼻。

[七言律诗]
八埏梦醒惊勾芒，青旗翠节迎东皇。
柔风玉破第一香，明霞院宇悬金珰。
兰唇笑红草心喜，七十二番芳候始。
流苏夜暖催羯鼓，日日梨园按新舞。

[五言绝句]
一世竞荣利，纷若空中花。
蚤作田园计，人生会有涯。

[五言律诗]
心在淮山下，身行湘水中。
喜抛余子去，恨不故人同。
旧隠劳征梦，浮名任化工。
衡阳春渐暖，终欲伴归鸿。

[五言律诗]
忽有故园梦，秋冬恨不胜。
菊难月掩映，梅耐雪冯陵。
客鬭南唐墨，僧禅后夜灯。
如何不归去，京国脚腾腾。

[五言律诗]
良觌弥年阻，相思入梦迷。
性疏仍寡合，世乱且幽栖。
极目苍山北，伤心白水西。
书空愁坐处，还是暮云低。

[七言绝句]
西去长沙东上船，思量此事已千年。
长春殿掩无人扫，满眼梨花哭杜鹃。

[七言律诗]
国号仓皇更几回，昔人事往后人哀。
相赓璧月词千阕，帝劝长星酒一杯。
春草不怜同泰废，晓钟犹是景阳来。
陵荒玉椀无踪迹，寒食梨花依旧开。

[七言律诗]
周遭暗室工诃夜，偃息朝簷喜曝晴。
𨁝跳似猴难摄伏，纵擒无鼠敢从横。
侬贪梦蝶防闲弛，汝薄鱼餐去住轻。
赤脚苍头俱失察，主君姑息不须惊。

[七言绝句]
玉蟾濡翰待君挥，五世嘉占得凤飞。
朝野多驩天子圣，便应调鼎向黄扉。

[七言律诗]
十年林下自由身，已放严光作外臣。
终日奔驰非我意，有时嚅嗫失天真。
庞公不合来城府，梅福如何走市尘。
策蹇明朝且归去，故山猿鹤自相亲。

[五言律诗]
雪初开一径，师忽扣双扉。
老大情相近，林泉约共归。
忧荣栖省署，孤僻谢朝衣。
他夜松堂宿，论诗更入微。

[七言绝句]
树杪钟楼出半层，佛床黠鼠弄残灯。
五更石上僧犹定，头满清霜唤不譍。

[七言律诗]
千里昆仑一月风，乘流初不恨途穷。
南陔就养晨昏乐，东榻忘怀笑语同。
牛酒故应推汴上，鲈莼那复念吴中。
明朝系缆襄陵驿，试上高原望鬰葱。

[五言律诗]
小岭路难近，仙郎此夕过。
潭空观月定，涧静见云多。
竹翠烟深锁，松声雨点和。
万缘俱不有，对境自垂萝。

[五言律诗]
离家向京国，客思独从容。
有句诗人读，无书馆吏供。
蛰雷先一月，晴岭沓千峰。
马上思亲处，题缄寄所逢。

[七言绝句]
黄河衮衮抱潼关，苍翠中条接华山。
城郭丘墟人尽老，药炉依旧白云间。

[七言绝句]
添钱买得漏灯盏，洗脚长拖破草鞋。
翻著襕衫歌雪曲，倒携席帽赶村斋。

[五言律诗]
出户逢幽客，相携过别村。
冻开泥径滑，桥断石星存。
云起难知处，泉流自有源。
老农心甚适，耕凿长儿孙。

[五言律诗]
家谱推贤裔，乡评号吉人。
佩银成短梦，冠玉漫长身。
朱轸鸾胶断，青林鹤表新。
空令柱下史，反惜幕中宾。

[七言绝句]
拂衣耕钓已多时，江上山前乐可知。
著却貂裘将采药，任他人唤作渔师。

[五言律诗]
孤僻由天性，看山独展眉。
岂无身后虑，犹课病中诗。
泉石宁非祟，苍旻不可知。
平生唯爱菊，增我九秋悲。

[五言律诗]
秋色生边思，送君西入关。
草衰空大野，叶落露青山。
故国烟霞外，新安道路间。
碧霄知己在，香桂月中攀。

[七言律诗]
夹道传呼部曲奔，遥知秋色动吟魂。
黄柑绿橘平芜路，剩水残山夕照村。
似镜此心清自迥，如云往事去无痕。
钟声有寺藏烟翠，忽见林间窈窕门。

[七言绝句]
陌上行歌日正长，吴蚕捉绩麦登场。
兰亭酒美逢人醉，花坞茶新满市香。

[五言律诗]
偶背文明时，万事暗苍莽。
诏汝一世人，父亡子焉往。
良心油然生，千载垂清响。
与道同周流，光明塞穹壤。

[七言绝句]
关西老将争捐躯，帐下健儿思草枯。
谁能捐粟百万斛，乞与绕树南飞乌。

[七言绝句]
桂江南渡无杨柳，见此令人眼暂明。
应学郡中贤太守，依依相向许多情。

[五言律诗]
东坡信畸人，涉世真散材。
仇池有归路，罗浮岂徒来。
践蛇及茹蛊，心空了无猜。
携手葛与陶，归哉复归哉。

[五言律诗]
江头风雨多，蘼芜湿春香。
皎皎千里心，闺中春梦长。
晓城鼓声发，寄书问河阳。
君行紫骝老，君母白发黄。

[五言绝句]
大抵怕青黑，兼忧喘息粗。
神功也不救，迟治气全无。

[七言绝句]
烟雨溟蒙暗小窗，湖山堂下水连江。
已欣一叶浮千顷，更爱飞来白鸟双。

[七言绝句]
貂蝉勋业麒麟画，自有夔龙向上人。
数本不为吾辈设，风烟之句水云身。

[七言律诗]
生长江湖狎钓船，跨鞍塞上亦前缘。
云埋废苑呼鹰处，雪暗荒郊射虎天。
醪酒芳醇偏易醉，胡羊肥美了无膻。
杨州虽有东归日，闭置车中定怅然。

[五言律诗]
葛藤遍诸方，悟者能几个。
谁知个中庵，𬬻火但趺坐。
斋钵幸不空，法轮常自磨。
饥餐困来眠，工夫没量大。

[五言绝句]
春在胆瓶闲，朝看复暮看。
小屏遮护著，不怕玉肌寒。

[五言律诗]
罗刹楼头醉，送君西入京。
秦吴无限地，山水半分程。
海上烟霞湿，关中日月明。
登科旧乡里，当为改嘉名。

[七言绝句]
双双瓦雀行书案，点点杨花入砚池。
闲坐小窗读周易，不知春去几多时。

[七言绝句]
二气分时有此翁，寿年直与太虚同。
想应伛偻千峰上，默笑人间说篯公。

[七言绝句]
众醉纷纷忌独醒，也思放意遣沈冥。
斗牛用事无庸问，为问何年用酒星。

[五言律诗]
小径小桃深，红光隐翠阴。
是非不到耳，名利本无心。
笋迸饶当户，云归半在林。
何须听丝竹，山水有清音。

[七言绝句]
聚景园中芳意换，望湖楼下绿波长。
厖眉自识车音美，时有𬘡缊夹道香。

[七言律诗]
南浦蒹葭疎雨后，寂寥横笛怨江楼。
思飘明月浪花白，声入碧云枫叶秋。
河汉夜阑孤鴈度，潇湘水阔二妃愁。
髪寒衣湿曲初罢，露色河光生钓舟。

[五言律诗]
新制重分司，谁云筦榷卑。
鹏抟终可料，鷃笑彼何知。
细满岂无待，横飞亦未迟。
催班天上去，黄色已浮眉。

[七言绝句]
幽怀远慕陶彭泽，一亩荒园试为鉏。
自种黄花添野景，几多光彩照庭除。

[五言律诗]
相思何处望，月阁对南堂。
念子犹记我，怀君时举觞。
可能思颍好，端是种花忙。
闲说河阳政，佳哉副所望。

[五言绝句]
吾道一而已，惟诚一之至。
毋或参以三，亦勿贰以二。

[七言律诗]
鬰葱喜气抱天回，飞柱门深拂晓开。
树绿远随驰道出，尘清曾傍属车来。
雾中温洛浮仙牒，云表神崧荐寿杯。
何日东都参第赋，班生犹是令兰台。

[五言律诗]
簷前一矫首，云冻天欲愁。
客心急岁晚，留滞此何州。
黄金不疗饥，暖老各一裘。
珍重山中人，幅巾自无忧。

[五言律诗]
李白坟三尺，嵯峨万古名。
因君还故里，为我吊先生。
晴日移虹影，空山出鹤声。
老郎闲未得，无计此中行。

[五言绝句]
刹刹现形仪，尘尘具觉知。
性源常鼓浪，不悟未曾移。

[五言律诗]
重楼肆登赏，岂羡石为廊。
风月前湖近，轩窗半夏凉。
罾青识渔浦，芝紫认仙乡。
却恐当归阙，灵台为别伤。

[七言律诗]
只道才高始不容，无才也堕骇机中。
市朝回首已陈迹，日月催人成老翁。
仗马自贪三品料，云鹏方驾九天风。
今朝有喜君知否，拣得烟汀下钓筒。

[七言绝句]
晓发高沙卧一航，平沙漠漠水茫茫。
舟人为指荒烟岸，南北今年几战场。

[五言律诗]
上将出儒中，论诗拟立功。
州从禹后别，军自汉来雄。
远驿销寒日，严城肃暮空。
龙颜有遗庙，犹得奠英风。

[七言律诗]
冻云卷尽月华清，寒气棱棱夜转生。
一卷古书齐万虑，满杯醇酎卧三更。
附炎鄙态悲时薄，养僻孤踪任俗评。
旷逸最便朝睡美，邻鸡不用再三鸣。

[七言律诗]
高冠趋尹君方掾，促席迎宾我已翁。
交态不忘平日厚，歌声犹似少年工。
映阶露菊秋吟苦，盈筥霜榴岁问通。
每与东邻话知旧，白头强健几人同。

[七言律诗]
寒风惨澹森木古，群鸦无人自翔舞。
重山积水几里所，稍见孤舟渺烟雨。
意吞洞庭卓天姥，短屏数幅渠能许。
何时去作湖山主，还唤诗翁来著语。

[五言律诗]
卷幔灯千朶，钩帘月半弓。
绣鸳翔沥水，金雀跂屏风。
细意翩长袖，多情结短封。
铜壶从婉娩，玉珮正丁东。

[五言律诗]
饮酒莫辞醉，醉多适不愁。
孰知非远别，终念对穷秋。
滑台门外见，淇水眼前流。
君去应回首，风波满渡头。

[七言绝句]
长桥千步截江洄，虹影随波彩翠开。
谁与上皇传信息，定从此路入蓬莱。

[七言律诗]
森罗万象许峥嵘，透脱无方碍眼睛。
扫彼门庭谁有力，隐人胸次自成情。
船横野渡涵秋碧，棹入芦花照雪明。
串锦老渔怀就市，飘飘一叶浪头行。

[七言律诗]
阅尽四家诗卷子，自然优劣在其中。
石龟野鹤心相合，菊磵花翁道不同。
鸣凤翶翔上霄汉，乱蝉萧瑟度秋风。
一篇论尽诸家体，忆著当年巩睡翁。

[七言绝句]
松竹森森灏气生，一帘疏雨故人情。
扁舟还载离愁去，不见西城刘叔明。

[五言律诗]
藤萝纡古径，努力共跻攀。
佛屋泉声落，僧窗云影闲。
经残香篆冷，杯短锦囊悭。
兴尽未归去，夕阳犹在山。

[五言绝句]
灵岩竞吐秀，百卉四时开。
不假栽培力，天然锦绣堆。

[五言律诗]
自喜白髯翁，深居看岁穷。
雪迷石岭上，月在草堂中。
樵客晓来市，田家夜半舂。
岂期胡骑到，无地得相容。

[七言律诗]
村深保社杂樵渔，岁晚溪翁此卜居。
门下诸生皆去矣，冢旁二客定谁欤。
即今不惜频投辖，他日毋烦更下车。
却笑兰亭轻感慨，王侯归处即丘墟。

[七言绝句]
晚涂初入长生运，新岁仍当大有年。
剩与乡邻同觅醉，市楼酒贱不论钱。

[七言绝句]
支离矮屋护松阴，半刻清闲直万金。
蟋蟀叫回秋梦薄，一方凉月道人心。

[五言律诗]
汲汲复栖栖，往来谁与期。
映云才可见，入雾杳难追。
羁枕梦初断，寒闺涕已危。
冥冥远缯缴，愧尔独知时。

[七言律诗]
人家落落堕荒丘，碑带苍苔独自留。
博陆脊梁浮日月，中郎铭笔法春秋。
一抔谁下寻坟马，片石今供砺角牛。
惟有斜阳闲照管，肯和鸦影上螭头。

[七言律诗]
怪底今宵眼界宽，银潢不动蘸金盘。
未应天上追时好，无奈人间别样看。
酒醆飘零惊鹤唳，笛声哀怨起龙蟠。
经年不复南楼梦，且作三人取次欢。

[七言绝句]
朱阁前头露井多，碧梧桐下美人过。
寒泉未必能如此，奈有银缾素绠何。

[五言律诗]
一叶下庭木，初敲窗户秋。
阴云偏妬月，衰病懒登楼。
勋业头先白，江河泪未收。
停桡是吾土，休梦野堂游。

[七言律诗]
天下江山第一州，可能无地著诗流。
黄金不爱买官职，白发犹堪上酒楼。
懊恨牡丹遭雨厄，叮咛芍药为春留。
狂吟有禁风骚歇，语燕啼鶑代唱酬。

[七言律诗]
来嫔初卜凤和鸣，谁谓今闻薤露声。
妇道宜传青史笔，壸仪犹在锦官城。
承家早庆芝兰秀，主馈空余苹藻诚。
念旧二卿情意厚，可堪孤坐想平生。

[七言律诗]
脉暖犹涵老藓斑，眼花仍带泪痕潸。
厄于劫火元无恙，意在斯文岂苟完。
一片墨光留手泽，浑家黄色上眉间。
只消半滴冰蜍水，涨起满村烟雨寒。

[七言律诗]
一气才新物未知，每慙青律与先吹。
雪霜迷素犹嫌早，桃杏虽红且后时。
云鬓自黏飘处粉，玉鞭谁指出墙枝。
老夫多病无风味，只向尊前咏旧诗。

[七言绝句]
小市初晴已过春，朱樱青杏一番新。
灞陵老子无人识，暂借邮亭整角巾。

[五言绝句]
坐井而观天，遂亦作天论。
客问天方圆，低头慙客问。

[七言绝句]
隔帘草树隔溪山，密密深深洞启关。
水色山光无障碍，南风送入乱书间。

[七言律诗]
韦侯常喜作群马，杜陵诗中如见画。
忽开短卷六马图，想见诗老醉骑馿。
龙眠作马晚更妙，至今似觉韦偃少。
一洗万古凡马空，句法如此今谁工。

[七言绝句]
柳花才落未成绵，海蘂初分半尚攀。
鸭甲不鸣深院昼，一床真梦不论钱。

[七言绝句]
后园不见栽桃李，旧尹无能可自知。
从使当时曾手植，经今十载亦凋衰。

[七言绝句]
自移家具失连墙，不复灯前共咏觞。
手里有诗怜指动，瓮边无分笑头方。

[五言律诗]
人言性本静，不必林与山。
世虽有此理，知谁非妄言。
自我作归计，于今十余年。
低回轩冕中，此语愧虚传。

[五言绝句]
紫貂寒拥鼻，绿螘细侵唇。
莲烛当时事，壶头此日春。

[七言绝句]
霜子落秋筇卓破，雨钗堆地屐拖平。
不知呵止长安客，肯爱深穿冷翠行。

[五言律诗]
翰墨多推毂，功名早着鞭。
风行青草外，春到白盐边。
老去心犹壮，归来意正便。
如何天不憗，烟雨閟新阡。

[五言律诗]
出门日已远，不受徒旅欺。
骨肉恩岂断，男儿死无时。
走马脱辔头，手中挑青丝。
捷下万仞冈，俯身试搴旗。

[五言律诗]
久客秋又晚，思家梦屡惊。
空阶闻叶落，隔树见灯明。
亲老贫常健，儿痴学未成。
凄凉今夜月，照我故乡情。

[五言律诗]
大有饥寒客，生将兽鱼殊。
长存磨石下，时哭路边隅。
累日空思饭，经冬不识襦。
唯赍一束草，幷带五升麸。

[七言绝句]
造化工夫竟属谁，墨花岂恨子生迟。
海榴不与山桃约，趁得橙黄橘绿时。

[七言律诗]
汉庭文采有相如，天子通宵爱子虚。
把钓看棋高兴尽，焚香起草宦情疎。
楚山重叠当归路，溪月分明到直庐。
江雨潇潇帆一片，此行谁道为鲈鱼。

[五言律诗]
牢落关山路，年来倦往还。
长随流梗泛，有愧白云闲。
亲远江天外，魂劳梦想间。
泫然游子泪，挹尽复汍澜。

[七言绝句]
寻仙何必三山上，但使神存九窍清。
炼得绵绵元气定，自然不食亦长生。

[七言绝句]
步上危亭欲细看，忽惊风雨暗江干。
此身不作蛮州鬼，犹拟扶筇再倚栏。

[七言绝句]
绕堤翠柳忘忧草，夹岸红葵安石榴。
御水一沟清彻底，晚凉时泛小龙舟。

[七言律诗]
簿书军吏日相随，心在諠哗旨趣卑。
明月夜吟无意绪，白云秋约笑羁縻。
宛陵古寺经游少，叠嶂名楼眺望迟。
堪重高人陈处士，不来寻访已多时。

[五言律诗]
整履上飞虹，风高退酒容。
叶黄翻乱蝶，树老卧苍龙。
古径秋霜滑，空山暮霭浓。
沧浪棋石在，题笔暗尘封。

[七言律诗]
年来岂复为秋悲，静里端能阅化机。
风引饥乌将子下，雨催群蚁运粮归。
畧无车马闲尤好，粗有诗书家亦肥。
更得干戈渐衰息，不辞长采首山薇。

[七言绝句]
去年当日别东都，鱼鸟犹疑畏简书。
诏恩许逐阳和至，只向长沙住岁余。

[七言绝句]
楼上黄昏欲望休，玉梯横绝月中钩。
芭蕉不展丁香结，同向春风各自愁。

[五言律诗]
北观凭栏望，西桥信马行。
朋从有名胜，风物正凄清。
乱定人烟改，春回草木荣。
遥怜旧游处，坏壁暗题名。

[七言律诗]
用拙常存守道心，偷闲片片抵千金。
半帘梅影离离月，一涧泉声曲曲琴。
图史灯前随意检，园蔬雨后不时寻。
浮名自觉无多趣，五柳当年志已深。

[七言律诗]
年年歳歳望中秋，歳歳年年雾雨愁。
凉月风光三夜好，老夫怀抱一生休。
明时谅费银河洗，缺处应须玉斧修。
京洛胡尘满人眼，不知能似浙江不。

[七言律诗]
朱轮千骑出行秋，览胜须登海涌丘。
水与天光远相接，云遮山色半如羞。
先贤祠下修时敬，古剑池边记昔游。
醉墨淋浪足酬唱，归来鼓角动城头。

[五言律诗]
禁足同僧夏，秋风倚杖前。
扪萝怀鸟道，著屐到壶天。
霜月悬崖腹，参旗落枕边。
营诗嗟锦尽，老语不须传。

[五言律诗]
新春收积雨，明月澹微云。
照水疏灯出，因风远乐闻。
天涯仍有节，人事竟何分。
卖酒真拘束，何时一醉醺。

[七言绝句]
轻尘不动雨霏微，堤外芹香燕子飞。
庭院日长帘幙静，含情脉脉看春归。

[七言律诗]
闻道歌行伏李绅，古来贤守是诗人。
久钦乐广怀披雾，一见周瑜胜饮醇。
海内期公黄合老，尊前容我白纶巾。
佳篇咀嚼真堪饱，此日何忧甑有尘。

[七言绝句]
砌蜡成花浅带黄，紫茎绿叶媚秋光。
不吟尚自清羸甚，怪得诗腰肖沈郎。

[五言律诗]
湖海重相面，干戈早脱身。
亦知怀琰琬，宁肯就风尘。
船泛东吴夜，梅寻故国春。
毛锥有持护，如子岂长贫。

[五言律诗]
舣岸投僧话，欢迎势若归。
林峦穷胜处，楼阁尽翚飞。
本谓身还舍，何期雪拥扉。
莫嫌行复住，世事合随机。

[七言律诗]
江南景簇此林亭，手板蓝裾自可轻。
洞里客来无俗话，郭中人到有公情。
闲敲岩果呼猿接，时钓溪鱼引鹤争。
笑我有诗三百首，马蹄红日急于名。

[五言律诗]
叛将斩关入，通衢列众兵。
军声逐飞瓦，杀气暗前旌。
事定愁方剧，身危梦尚惊。
乾坤空纳纳，何处寄余生。

[七言绝句]
仇讐万姓遂无依，颜厚何曾解忸怩。
五子既歌邦已失，一场前事悔难追。

[五言律诗]
岳麓溪毛秀，湘滨玉水香。
灵苗怜劲直，达节著芬芳。
岂谓盘盂小，而忘臭味长。
拳山并勺水，所至未能量。

[七言律诗]
山僧野性好林泉，每向岩阿倚石眠。
不解栽松陪玉勒，惟能引水种金莲。
白云乍可来青嶂，明月难教下碧天。
城市不能飞锡去，恐妨莺啭翠楼前。

[七言律诗]
牛斗星边女宿间，栋梁虚敞丽江关。
望高汉相东西阁，名重淮王大小山。
礼设鬬倾金凿落，马蹄争撼玉连环。
自慙麇鹿无能事，未报深恩鬓已斑。

[七言绝句]
多年退罢老公人，手种桑麻数百根。
尽是笔头挼撚得，一枝枝上有冤魂。

[七言律诗]
风尘绵邈想怀家，为报平安向海涯。
壻旧能诗鸣晓雁，儿初弄笔抹秋鸦。
陶张蹇石真心腹，王蔡韦侯比辅车。
更有梁山何小隠，要乘春涨别金华。

[七言绝句]
君到江头不问津，雪堂草木几番新。
一生未得文章力，要扫中原胡马尘。

[七言绝句]
谢客捐书日日闲，行穿密竹卧看山。
岩前恨欠煎茶地，安得茆茨一小间。

[七言绝句]
欲觅龙眠旧时事，相传此本世间无。
黄金不买昭君本，只买严陵归钓图。

[七言律诗]
高居终日掩斋扉，幽事常多俗事稀。
露重丛篁时自泻，风高脱叶有先飞。
秋衣渐制闻砧杵，社肉初分谢蕨薇。
却笑老身闲不得，一灯明灭乱书围。

[七言绝句]
争渡行人簇水边，水中鲛鳄惯垂涎。
从今何待跛男子，共载谁非利涉川。

[五言律诗]
居深自少客，儿辈省譍门。
日课午钟饭，生涯三亩园。
嗜鱼亲蜑户，辍果及王孙。
不惜苔钱破，横纵步屧痕。

[五言律诗]
忆汝何时见，愁眉此日舒。
别来三换岁，诵得几多书。
字稍堪拈出，翁今喜有余。
阿鸿才弄笔，相对想轩渠。

[七言绝句]
我杖常扶佛面强，我花今见佛头香。
灵山会上曾拈出，一笑悬知是饮光。

[七言律诗]
春风闲日小楼居，门外欢迎长者车。
道旧祇如前日事，别来不觉近年余。
烟花帝里宜同醉，杖屦湖山可自如。
趁取好怀寻好句，人生何必爱吾庐。

[五言律诗]
送尽小窗月，数残孤戍更。
清诗时自至，幽梦久方成。
衣杵断还续，灯花落复生。
细衾剩得暖，纸帐不知明。

[七言律诗]
松梢秋气怯霜衣，犹为山人守石扉。
仙国灵丹无处觅，故乡华表几时归。
心知海上云霄□，眼见林间燕雀飞。
却恨吹台消息断，草烟城郭照斜晖。

[五言律诗]
行迈离秦国，巡方赴洛师。
路逢三五夜，春色暗中期。
关外长河转，宫中淑气迟。
歌钟对明月，不减旧游时。

[五言绝句]
昨夜村饮归，健倒三四五。
摩挲青莓苔，莫嗔惊著汝。

[五言绝句]
箨脱始犹青，粉滋旋变紫。
斩伐不须加，森然自堪倚。

[七言绝句]
携筇小步踏苍苔，遥指青山云正开。
涧水松风听不绝，又教童子抱琴来。

[七言绝句]
从他谤，任他非，体若虚空物物齐。
无异孩童争瓦砾，更加黄叶止伊啼。

[七言绝句]
平日渔樵皆病涉，当年将相尽成功。
淮阴未济酂侯识，留得雄才归汉中。

[七言绝句]
保塞平淮亦效勤，当时佐命几元臣。
不知谁紊云台次，却作中兴第二人。

[七言绝句]
老死儒生习未除，残膏分得燎原余。
一枝冷焰摇清夜，要读生前未了书。

[五言绝句]
狼秦崇苛政，有女亦蒙冤。
欲吊兴亡事，神应耻重论。

[七言绝句]
一泓流水旧多情，拂尘乘骢跃浅萍。
父老竞传遗迹在，不知仙客是何名。

[七言律诗]
建储嘉祐发先机，盖世功名古亦稀。
一冠鸳行丹地立，两扶龙德九天飞。
偃藩汲黯时云卧，去国周公遂不归。
星坼中台薨讣入，君王泪湿辍朝衣。

[七言绝句]
名花爱向春深月，幻作人间黄玉花。
裛露承风娇不尽，好将逸语为渠夸。

[五言律诗]
松迳上登攀，深行烟霭间。
合流厨下水，对耸殿前山。
润壁鸟音逈，泉源僧步闲。
更怜飞一锡，天外与云还。

[七言律诗]
此老作亭苍翠间，定知胸次有东山。
朝阳破雾烘林影，醉袖扶花绕髻鬟。
露警丹哥传妙响，云眠碧友自清闲。
欲专一壑从来事，回首尘埃亦厚颜。

[七言律诗]
举世无非逐臭夫，卜邻幸喜得文儒。
堵居原宪贫而乐，瓢饮颜回退若愚。
粗有田园供菽水，更无酒肉混庖厨。
古来隠士无过此，叹息吾今德已孤。

[五言律诗]
问此林间屋，何年所筑成。
开窗山自入，遶屋水长鸣。
可静看书眼，如参琢句声。
白云原上宅，比并孰堪兄。

[五言律诗]
今宵当月满，此日又阳生。
明浄乾坤气，欢和井邑声。
年年对佳节，处处乐升平。
遥想京师盛，新宫太一迎。

[七言律诗]
川原积岁阻交情，佳客常思置驿迎。
花县论心尊俎乐，竹宫识面岁时惊。
久知书作征南癖，更觉诗同东野清。
却敛櫜鞬真退舍，君才屹立五言城。

[七言绝句]
篱落梅残野菜青，田间闲看鹤梳翎。
主人不到客且去，细雨南山暗画屏。

[五言律诗]
相疏怜各病，相见贺更生。
久乱诗书废，长贫门户清。
晨炊才脱粟，夜卧亦班荆。
祇有悲秋卷，多于未受兵。

[七言律诗]
会稽山下樵风溪，翠屏倒影青玻璃。
尤奇峭壁立千仞，行子欲上无阶梯。
商山坐看紫芝老，武陵无奈桃花迷。
人间得意妄自喜，一哄怜汝真醯鸡。

[七言律诗]
壁立岩峦照冽泉，几思幽景叹流年。
归栖自合同仙迹，深隐谁云有洞天。
修竹寒声风乍动，古潭秋影月初圆。
伊余亦拟依支遁，枕石眠云碧嶂前。

[七言绝句]
西乡本是最高乡，今岁收成亦倍常。
瓦鼓彩亭连日閙，谁家不谢白龙王。

[五言律诗]
丹诏西来急，沿淮次第知。
应嗟飨帝日，却作视师期。
士苦三年戍，人怀四郡悲。
平戎可无策，帷幄定谁咨。

[五言律诗]
壮士未酬志，乘秋感慨多。
幽燕新种落，唐汉旧关河。
塞月沉青冢，边声入暮河。
如何得万骑，玉垒夜经过。

[五言律诗]
作客他乡久，宜人此界稀。
身闲长挟策，地僻惯披衣。
妻有虀盐乐，儿因笋蕨肥。
出门何所适，终日掩荆扉。

[七言绝句]
不随桃李共争春，犹作疎花向世人。
耸壑未妨吾独步，要看晚节玉璘珣。

[七言绝句]
老翁何处已飞仙，想跨寒馿挟短鞭。
来徃段家池上路，只今枯柳尚鸣蝉。

[七言律诗]
春色初回杜若洲，佳人又典鹔鹴裘。
八千里外狂渔父，五百年前旧酒楼。
渡口远山颦翠黛，天边新月挂琼钩。
回头笑向红尘说，也有闲愁到此不。

[七言律诗]
园林襟带两三家，翁季怡怡意度嘉。
时把酒杯倾月影，或烧石鼎煮天花。
青编有味毋吾隠，白发无情任汝加。
翠竹数竿新映石，岁寒只此是生涯。

[七言绝句]
镜里孤鸾背影飞，庭前玉树向人稀。
尚思别我成都去，忍听虞歌薤露归。

[五言律诗]
勤勤念耦耕，不是钓虚名。
皓魄圆犹缺，芳巵满故倾。
佩韦防事急，分肉倚心平。
此意将谁语，临深坐冶城。

[七言律诗]
解缆征涂一怆神，房陵十舍望西秦。
苦无勋业裨昭代，久分江湖著老身。
三楚上游常定伯，六朝陈迹渺愁人。
不缘俛仰悲凉甚，可博临风得句新。

[七言绝句]
虹桥影倒中边月，蟾镜光浮上下磨。
未易丹青知画少，苦难题品费诗多。

[七言绝句]
金屋无人夜未央，独吟团扇倚椒房。
辟寒犹待君王意，鹤燄荧煌龙漏长。

[七言绝句]
水仙盆间瑞香盆，着一枝梅一干荪。
个是山中生四和，麝沈枣甲更须论。

[七言绝句]
三年两到只忙忙，谁道云山得久长。
松竹有孙龙蜕骨，人生头白是寻常。

[五言绝句]
近岫披晴雾，遥山纵雨云。
皑皑疑雪积，莽莽若江分。

[七言绝句]
插锹叉手异何同，要显全机立大功。
虽然有数通呈了，留得高传振祖风。

[七言绝句]
春云拂拂柳摇摇，尽日相望似见招。
此意只应人未会，自持杯酒上溪桥。

[七言律诗]
郭内无田负郭居，酒中有趣酒尊疎。
波间屡听濯缨曲，架上时繙种树书。
万里长风摧岸柳，一天清露属园蔬。
故人欲问平安信，为说年来颇晏如。

[七言绝句]
案上瓶梅阅两年，添花未有买花钱。
东风恰似怜穷客，吹到新诗四五篇。

[七言绝句]
近船古岸不胜高，浪划涛剜似削刀。
层石层砂层腻土，僧厨蒸出栗黄糕。

[五言律诗]
白发生一茎，朝来明镜里。
勿言一茎少，满头从此始。
青山方远别，黄绶初从仕。
未料容鬓间，蹉跎忽如此。

[七言律诗]
秋风何事趣归期，人物凄凉渡欲垂。
学道须从年少日，苦心直到岁寒时。
近来乡国无消息，老去情怀怕别离。
愧我徒增怀橘念，弊裘犹自客京师。

[五言律诗]
除日应无岁，新春不待年。
风光生意里，梅信客情边。
冷艳来冰谷，疏风映雪天。
不逢江上使，相与竞芳妍。

[五言律诗]
天地英雄气，千秋尚凛然。
势分三足鼎，业复五铢钱。
得相能开国，生儿不象贤。
凄凉蜀故妓，来舞魏宫前。

[七言绝句]
困极还应有甚通，难将粪壤掩神踪。
斗间紫气分明后，擘地成川看化龙。

[七言绝句]
金屋煌煌丽九天，朝歌夜舞艳神仙。
寻常只道西湖好，不识淮南是极边。

[七言绝句]
圆悟一关天下险，宝山有宝世间稀。
透得关来探得宝，犹落吾家第二机。

[五言律诗]
元宰抚洪钧，四海可熏灼。
至人养天真，视此犹婴缚。
出入金鼓威，寤寐琴樽乐。
乃知伊吕心，未始忘丘壑。

[七言律诗]
候届星虚午夜凉，更堪停棹水中央。
短蓬破处漏明月，归梦断时思故乡。
客里未忘诗酒趣，老来厌逐利名场。
明朝又向钱塘去，十里西风桂子香。

[五言绝句]
临崖看浒眼，浒即是你眼。
眼里有真心，真心非浒眼。

[七言律诗]
一霎轻尘小雨过，园林风物尚清和。
巢栖旧燕将成子，盆植新莲未出荷。
欲就好峰添异石，恶侵芳卉㔉狂莎。
病襟萧索宾如市，孤负良辰乐事多。

[七言律诗]
天险东南限此江，支分暨水北为阳。
孤山不动婴潮怒，客艇飞来说路长。
槛外烟云如出没，坐中顷刻变炎凉。
裴囘顿觉尘缨绊，一曲沧浪酬月光。

[七言绝句]
清虚大道长安路，往复何曾有间然。
暗去明来锋不露，渠侬始不堕中边。

[七言绝句]
丈夫何事怕饥穷，况复箪瓢亦未空。
万卷诗书真活计，一山梅竹自清风。

[七言律诗]
顷年未识宜州面，已信诸贤品藻公。
幕下从容逢益友，胸中肮脏本家风。
一麾且与宽凋瘵，华发应无慕勇功。
从古安边须自治，人情初不间华戎。

[七言律诗]
切云冠弁拱长生，匝地英髦集紫清。
共喜草茅承帝问，欲倾尘雾赞皇明。
飘飘六翮鸣臯意，浩浩三眠食叶声。
正学傥言应不乏，松筠宁为四时更。

[七言律诗]
西溪秋思日盈笺，幕府拘愁学久骞。
记庙终惭无好句，酹坟犹喜有前篇。
屏除笔砚真良计，写寄交游畏妄传。
吴纸赠君君莫怪，耕耘废罢有闲田。

[五言律诗]
是中能娱人，岂为杯酒留。
不知我何求，当复醉扶头。
翩翩佳公子，临风仲宣楼。
月满乃如此，对君可言愁。

[七言律诗]
星眸未放瞥秋毫，频掣金铃试雪毛。
会使老拳供口腹，莫辞亲手啖腥臊。
穿云自怪身如电，煞兔谁知吻胜刀。
可惜忍饥寒日暮，向人鹐断碧丝绦。

[五言律诗]
金凤邻铜雀，漳河望邺城。
君王无处所，台榭若平生。
舞筵纷可就，歌梁俨未倾。
西陵松槚冷，谁见绮罗情。

[七言绝句]
衲僧杖子天然别，千里万里一条铁。
点著闽山即便回，敢保老兄犹未彻。

[七言律诗]
始上蓬邱肃羽仪，旧更台省著清规。
怀章又下芙蓉阙，候骑先瞻鸟隼旗。
楚泽潦收腾驾远，广陵涛起渡江迟。
吴中事事皆奇胜，还见风流太守诗。

[七言律诗]
凤去梁摧忽十年，空余文翰世间传。
池台春色仍依旧，几杖遗音犹隐然。
把酒屡陪髙阁醉，挥毫几和白云篇。
追寻旧事如畴昔，泪湿幽花曲槛前。

[五言律诗]
井邑白云间，严城远带山。
沙墟阴欲暮，郊色淡方闲。
孤径回榕岸，层峦破枳关。
寥寥分远望，暂得一开颜。

[七言绝句]
紫头银线项青毛，银牙白脚绝伦高。
可柰秋风消索处，自然勇力不相饶。

[五言绝句]
七年溪山北，颇自爱吾庐。
人生真寄耳，何必赋归欤。

[五言律诗]
英石多斧凿，司石殊怯脆。
拳然太湖出，始有岩壑意。
弹窝数峰绿，欲与仇池对。
永念灵壁巧，嵌空劳梦寐。

[五言律诗]
照不私毫发，波光上下浮。
明余到琴淡，清极入诗幽。
忽认江湖昼，浑疑天地秋。
闲云勿轻蔽，有客坐孤舟。

[七言绝句]
念尔无机自有情，迎寒辛苦弄梭声。
椒房金屋何曾识，偏向贫家壁下鸣。

[七言律诗]
徐子长吟复短吟，奇书窗下日幽寻。
谁知密密深深地，参得明明了了心。
千里澄江空更濶，中秋素月古犹今。
使君胸次端如许，愿以余光照所临。

[七言绝句]
直下是非著不得，著不得处好承当。
木人昨夜通消息，南海波斯过大唐。

[七言绝句]
尽道隋亡为此河，至今千里赖通波。
若无水殿龙舟事，共禹论功不较多。

[七言律诗]
宦情牢落苦思归，君侧无人留子思。
手种松筠须灌溉，亲修寝庙忆烝祠。
定应此去添桃李，还似旧茔无棘茨。
他日东游访遗烈，因公导我谒先师。

[七言律诗]
夹山钩上得芳鳞，不作当年棒喝嗔。
直向劫前分手眼，端能化外拨机轮。
是须眉底有筋汉，方契寰中无舌人。
彻照自宗知细密，任从天下乐忻忻。

[五言绝句]
踟蹰下山妇，共申别离久。
为问织缣人，何必长相守。

[七言律诗]
结庐人境经过少，晚起长遭稚子催。
闲处赤心忧国尽，病中白髪爱山回。
林泉可使居无竹，风雨空嗟摽有梅。
不遣飞奴频过我，欲将怀抱向谁开。

[五言律诗]
中夜江山静，危楼望北辰。
长为万里客，有媿百年身。
故国风云气，高堂战伐尘。
胡雏负恩泽，嗟尔太平人。

[七言绝句]
六年道路三经此，山色泉声似故人。
惭愧老僧相慰问，官郎何事过门频。

[七言绝句]
叩墀还笏今三闰，誓墓垂车又五春。
頼有两轮大圆镜，当空照见戴盆人。

[五言律诗]
贵贱曾何在，悲欢孰使然。
如君真绝足，奈我已华颠。
勋业谁彝鼎，文章自简编。
中原有前辈，吾忆范忠宣。

[七言绝句]
道傍小树复低枝，摘尽青梅肯更遗。
偶尔叶间留一个，且看漏眼几多时。

[七言律诗]
慵起披衣出户迟，今年最喜免招医。
粗容破灶炊云子，可用芳筵佐雪儿。
醉后作诗多不记，梦中读易了无疑。
雨晴风爽园林密，独立清阴过午时。

[七言绝句]
半间石屋安禅地，盖代功高不易磨。
白蟒化龙归海去，山中留得老头陀。

[七言绝句]
剪得机中如雪素，画为江上带丝禽。
闲来相对茅堂下，引出烟波万里心。

[七言绝句]
仙翁初不记年华，食罢蟠桃又著花。
只在人前人不识，蓝溪流水两三家。

[七言律诗]
自是妖星死诸葛，非关潦雾病文渊。
莼鲈不复归吴矣，琴鹤还如出蜀然。
贤有丰碑存岘首，俭无高冢象祁连。
东风一掬交游泪，吹向柯山宰树边。

[七言绝句]
□岩峭□色斓斑，云叶烟萝□□鬟。
疑有仙琚时会集，唾珠霏屑落人间。

[五言绝句]
苔迳傍岩斜，林间是道家。
夜潭鱼戏月，春地鹿眠花。

[五言律诗]
一自渡江津，茫然不记春。
船谙淮上月，马惯洛阳尘。
可去问唐举，未须惭买臣。
终令旧关吏，还似弃𦈡人。

[七言绝句]
玲珑楼阁江城晚，杨柳丝丝凝碧烟。
飞燕不归春满地，百花香里听啼鹃。

[七言绝句]
荠花繁处蝶争飞，忽忆前年三月时。
流水流杯人共醉，晚来疎雨又新诗。

[七言律诗]
五磊峰高笔插天，长松合抱几千年。
尘氛洒落非人世，风露清明近月边。
枕上数声敲夜磬，山前百亩起春田。
我来欲步苍苔色，不著篮舆两两肩。

[五言律诗]
屋以多为贵，思之亦太愚。
灯膏徒重费，庖膳卒难呼。
榻外知何用，杯中不可无。
质钱分客住，得醉且频沽。

[七言绝句]
中庭淡月照三更，环堵翛然表里清。
深夜欲眠眠未得，一溪秋水枕边声。

[七言绝句]
阳岑晚树飘花外，冷落晨杯捣杏余。
喉舌官崇无晤赏，一轩筠粉伴刊书。

[七言绝句]
修竹寒禽伴写真，细看更觉妙通神。
早知终有飘摇患，应选深林寄此身。

[七言绝句]
当年白雨打凉州，春色还催禁籞游。
记得端门迎辇路，轻冰一夜绿杨沟。

[七言律诗]
四楹虚彻地无邻，断送孤高与使君。
午夜坐临沧海日，半天吟看泰山云。
青徐气接川原秀，常碣风连草木薰。
莫笑一樽留恋久，下阶尘土便纷纷。

[七言绝句]
斗帐昏昏夜气蒸，移床趁月卧中庭。
紫薇花露沾衣冷，翻觉华胥梦易醒。

[七言绝句]
水精宫里石奇哉，万里从容入蜀来。
都与先生助吟赏，惹烟笼月一窗开。

[七言绝句]
高楼百尺破危空，天淡云闲看帝功。
更上一层情未快，思君不见见乔嵩。

[七言律诗]
盍簪闻善若江河，帘幕疏闲笑语过。
月照飞牋穿户绮，风生挥麈动衣罗。
已张英彀收三俊，更赋离骚续九歌。
凉夜沉沉清不寐，空庭无奈叶声何。

[七言绝句]
雪里开花却是迟，羞归应为负花期。
即今耆旧无新语，独立苍茫自咏诗。

[七言律诗]
金刹深藏翠𪩘间，钟声吹下白云端。
谁知东浙能诗客，也到南溪祝圣山。
重碧清池染衣湿，软红香雾袭人寒。
祝君来岁千秋节，著脚含元鹓鹭班。

[五言律诗]
眼明逢九日，习气自多生。
官冷有闲趣，花开无世情。
玄嚣何许是，素浐第存名。
百岁风狂似，东篱且掇英。

[七言绝句]
声名本自不关身，富贵元知与祸邻。
但恨平生闲不足，再来真作卧云人。

[七言律诗]
勿向闲中懒却身，自家志意要精明。
书来眼下休粗看，事过手时多错行。
血气易令人喜惧，功名徒使我衰荣。
青山绿水虽潇洒，莫被清虚误一生。

[七言绝句]
少妇挼蓝旋染裙，大儿敲葛自浆巾。
新摘摘，笑欣欣，相唤相呼看赛神。

[五言绝句]
湘水一番竹，下有千亩阴。
宁知竹上泪，是妾一生心。

[七言律诗]
闻道江乡吹战尘，叵堪鼙皷震于邻。
荒城少有飞花处，高冢多无擘纸人。
沙塞榆枯难取火，玉关柳少化为薪。
遥知玉座焦劳处，闲却龙舟阁水滨。

[七言绝句]
谪居蓬岛别瑶池，春媚烟花有所思。
为爱君心能洁白，愿操箕帚奉屏帏。

[五言绝句]
天地西江远，无家问死生。
凉风起天末，万里故乡情。

[七言绝句]
能将一箭落双雕，万里胡尘当日销。
永使威名振沙漠，犬戎无复吠唐尧。

[五言律诗]
涂山女德茂，京室母才难。
具美多前志，余光永后观。
遗衣迁馆御，祖载出宫菆。
终始神孙孝，长留万国欢。

[七言律诗]
见说黄沙接五原，飘零只影向南辕。
江山有恨销人骨，风雨无情断客魂。
泪似空花千点落，鬓如硕果数根存。
肉飞不起真堪叹，江水为笼海作樊。

[五言律诗]
渥洼汗血种，天上麒麟儿。
才士得神秀，书斋闻尔为。
棣华晴雨好，彩服暮春宜。
朋酒日欢会，老夫今始知。

[七言律诗]
密树幽花似远村，循除流水自浑浑。
无僧肯送卢仝米，有客时过陆抗门。
月晕河天鱼散子，泥融雨径竹生孙。
十年四海干戈满，似此遗民几户存。

[七言绝句]
扰扰飞潜易陆沉，化工刺手斩然新。
饮光一笑知谁继，试把玄机举似人。

[五言绝句]
西底空流水，东垣但聚云。
最伤梅岭望，花雪正纷纷。

[五言绝句]
临分更携手，坐听烟钟声。
斜阳有底急，不贷四窗明。

[七言律诗]
亭馆成来三十年，主人头白与扶颠。
已诛荐莽开瓜圃，更剪茭芦浚藕田。
竹下鸣琴长忆鹤，花边酿酒拟留仙。
今知烦恼都无用，修短随缘一任天。

[七言律诗]
山头孤塔閟真人，云是僧伽第二身。
处处金钱追晚供，家家蚕麦保新春。
欲求世外无心地，一扫胸中累劫尘。
方丈近闻延老宿，清朝留客语逡巡。

[五言律诗]
江上多山水，招要步马来。
琴将天籁合，酒共鸟声催。
岩坐攀红药，谿行爱绿苔。
所怀非此地，游望亦裴回。

[七言律诗]
大面山前秋笛清，细腰宫畔莫滩平。
吴樯楚柁动归思，陇月巴云空复情。
万里风尘旧朝士，百年铅椠老书生。
水村渔市从今始，安用区区海内名。

[七言绝句]
别来交友问如何，松已成林屈指多。
且喜断金人尚健，一能清爽一平和。

[七言律诗]
疎疎密密卧簷牙，古县清贫有此花。
彭泽菊松无酝藉，河阳桃李太铅华。
临池照影成双好，与雪争辉自一家。
消得抱琴鸣膝上，夜深燃烛对琼葩。

[七言律诗]
六十行年两鬓苍，兴来犹爱引杯长。
黄翁垆下山河远，酒母车来驿传香。
碧落侍郎烧鼎诀，粉闱仙客驻颜方。
三斟卯饮心无事，一枕亡何是故乡。

[七言绝句]
为爱浯溪风景幽，重临钓石系归舟。
不妨细读丰碑下，墨本空看几白头。

[七言绝句]
雪后千峰玉刻成，琼瑶寒照寺楼明。
遥知禅老开窗坐，指点烟村看晚晴。

[七言律诗]
苏台屹立层霄里，环望水云三百里。
十年草绿春城荒，麋鹿肆游歌舞地。
公来一顾风物新，华屋下蟠烟霭翠。
正须满意事登临，早晚中台拜英卫。

[七言律诗]
当年曾忆赋高唐，回首邯郸事渺茫。
黄阁故人千里月，青山老我半头霜。
交情脉脉园中柳，忧思悠悠陌上桑。
吹断参差天欲暮，薄言兰芷寄衡湘。

[五言律诗]
人多愁不达，达则定无愁。
不知所愁何，大半为身谋。
爵服纵可贵，事业终悠悠。
以兹旦暮心，且从山水游。

[七言绝句]
挂月栖云向楚林，取来全是为清音。
谁知系在黄金索，翻畏侯家不敢吟。

[五言绝句]
忆我南溪北，千岩万壑亭。
妬渠紫阳叟，诧杀一峰青。

[七言律诗]
西风入夜扫微云，皓魄来无一点尘。
楼阁通宵双玉户，水天随处两冰轮。
光摇樽酒清宜客，影落关河思煞人。
我向乾坤违乐事，孤蟾照泪滴衣巾。

[五言绝句]
疳疮生眼畔，疳血化为虫。
即渐侵于脑，和睛变作脓。

[五言律诗]
共造中郎室，明窗玩好奇。
砚珍镌子石，琴古斲孙枝。
篆鼎飘香远，茶瓯转味迟。
自惭尘土累，清话得移时。

[五言绝句]
蚁鬭知将雨，虫鸣觉近秋。
衰翁非爱酒，无计奈孤愁。

[七言律诗]
易传三圣至仲尼，炎炎秦火乃见遗。
经中独无一字疑，正须虚心以受之。
世衰道散吁可悲，我老欲学无硕师。
父子共读忘朝饥，此生有尽志不移。

[七言律诗]
一载相思始见君，同心长是不同群。
因看世上多青草，只话山中好白云。
路远寄书难得到，夜深别语岂堪闻。
西湖正有梅花发，水堠官程且莫云。

[七言绝句]
樵岚无蟹有监州，已负诗肠过一秋。
莫怪渊明便归去，得渠自合老菟裘。

[五言律诗]
兰阶初擢秀，棣萼亦联芳。
幻化应难料，悲懽独两忘。
达生知有道，养性更传方。
一笑乘云去，谁知本不亡。

[七言绝句]
反关蓬荜了残书，弗到前弯一月余。
不见蓼花红照水，安知秋色到西余。

[五言律诗]
思怀耿如昨，季月已云暮。
忽惊年复新，独恨人成故。
冰池始泮绿，梅楥还飘素。
淑景方转延，朝朝自难度。

[七言律诗]
湖水安澜似镜明，昔年曾向镜中行。
侵晨浥露来花市，落日流风倚醉楹。
俯仰繁华余暮色，萧条高寄但秋声。
应知节序犹迁转，抚剑如何教未平。

[七言律诗]
新花来远喜开封，呼酒看花兴未穷。
年少曾为洛阳客，眼明重见魏家红。
却思初赴青油幕，自笑今为白发翁。
西望无由陪胜赏，但吟佳句想芳丛。

[七言律诗]
雕栏迎夏发奇葩，不拟分来野客家。
自洗铜瓶插欹侧，暂令书卷识奢华。
旧游尚忆扬州梦，丽句难同谢脁夸。
应被花嗔少风味，午窗相对一杯茶。

[五言律诗]
地褊山成簇，溪平水不奔。
晴天带阴色，冬日作春温。
草聚鸡豚市，机声桑柘村。
舟人识行李，相约候归辕。

[五言律诗]
发愿行平等，天观必照知。
贪嗔常不见，善恶岂相规。
利益恒将正，勿教乱所思。
因缘如响合，变化杳无为。

[七言绝句]
寒根不与物俱陈，髁髁梢头寂寂春。
却月凌风谁会得，不沾一叶是真身。

[七言律诗]
众花摇落正无憀，脉脉芳丛契后凋。
舒卷绿苞临小槛，剪裁檀的缀长条。
独当春尽情何限，尚有秋期别未遥。
桃叶近来消息绝，见君长忆渡江桡。

[五言律诗]
先生双鬓华，深谷卧云霞。
不伐有巢树，多移无主花。
石泉春酿酒，松火夜煎茶。
因问山中事，如君有几家。

[五言律诗]
远过桃林塞，休年自昔闻。
曲河随暮草，重阜接闲云。
造父为周御，詹嘉守晋军。
应多怀古思，落叶又纷纷。

[七言律诗]
山翁曾约旧交欢，须拂侯门侧注冠。
月在石头摇戍角，风生江口亚帆竿。
闲随野醉溪声闹，独伴清谭晓色残。
待取新秋归更好，九华苍翠入楼寒。

[七言律诗]
乱蝉咽咽柳霏霏，独上危亭俯落晖。
江外山从林下见，城中人向渡头归。
风烟远近思高遁，豺虎纵横难息机。
出处两乖空自挠，伤哉吾道欲何依。

[七言律诗]
笑问并儿一举鞭，亦逢佳景暂留连。
青冥日抱山腰阁，碧野云含石眼泉。
蹑屐路通林北寺，落帆门系海东船。
闽王旧事今何在，惟有村村供佛田。

[七言绝句]
夜如何其夜未央，山城斗转星煌煌。
收琴插拨各无语，酒美不知春漏长。

[七言绝句]
云水无心是处同，洛阳花发正春风。
路逢达道人休问，熊耳山开少室空。

[七言绝句]
直须认得本来真，智识心知外道人。
眹迹不留无对待，乾坤无不是吾身。

[七言绝句]
方愧无由洗俗尘，喜逢竹外一枝春。
看来未敢轻攀折，待侑诗篇赠故人。

[七言律诗]
交游惟子独相知，此老天胡不憗遗。
行辈凋零亡益友，文风寥落失儒师。
在生曾与传遗像，临死犹能寄别诗。
月落邨空人不见，伤心千古隔幽期。

[七言绝句]
弱水蓬山到者稀，凌空须仗羽轮飞。
群仙拍手山头笑，笑我漂零胡不归。

[五言绝句]
轻飞不假风，轻落不委地。
撩乱舞晴空，发人无限思。

[七言绝句]
先生嗜菊菊中仙，不把东篱博秫田。
九日于中谁不爱，勤餐何可得延年。

[七言绝句]
匆匆蓐食过重丘，炬影通林见远流。
云物澜翻烟羃历，细风吹霰上征裘。

[七言律诗]
县北县南何日了，又来新寨解征鞍。
山衔斗柄三星没，雪共月明千里寒。
小吏有时须束带，故人颇问不休官。
江南长尽捎云竹，归及春风斩钓竿。

[七言绝句]
林园暖日注蔫红，啼鸟重来树亦空。
莫道主人无意在，解将篱落护春风。

[五言律诗]
重重山前峰，上上终非顶。
行登众岭彻，始得山门迥。
高风惨多寒，落日侧先暝。
却视向所经，眇如在深井。

[七言绝句]
愿借前筹敢决疑，斡回天地耸当时。
旧传太尉条侯策，今见宣王六月诗。

[七言绝句]
君王宫里望安舒，何啻慈亲念鲤鱼。
体认卧冰真意思，忍看成济犯銮舆。

[五言律诗]
身健心先老，时危事愈乖。
无成携短剑，有恨满长淮。
村酒时时醉，山肴日日斋。
功名非我有，何处问生涯。

[七言律诗]
西风初作十分凉，喜见新橙透甲香。
迟暮赏心惊节物，登临病眼怯秋光。
惯眠处士云庵里，倦醉佳人锦瑟傍。
犹有梦回清兴在，卧闻归路乐声长。

[五言律诗]
星文推独步，风采偃先声。
沉虑千人废，高谈一坐倾。
苏枯崇治效，去草折奸萌。
春雾新阡暗，裁诗泪睫横。

[七言律诗]
小麦茸茸短覆泥，如何熟得济民饥。
青黄未接我狼顾，黑白既分君解龟。
已拜一言真苦口，极知三折是良医。
从今洗眼看华要，书札无忘慰梦思。

[七言绝句]
荒村十里展琉璃，依旧篮舆涉水湄。
自是小臣怀恐惧，要令履薄但兢危。

[七言绝句]
清溪练练影全呈，绝胜斜梢出竹横。
便是霓裳临晓镜，搔头初插未行行。

[五言律诗]
寂寂春将暮，迢迢夜未央。
膏残灯焰短，杵急药尘香。
困思栖双睫，羸躯寄一床。
养慵新有味，初志悔轩昂。

[五言绝句]
父雠已屠脍，射草复何为。
岂不念无益，其如罔极悲。

[七言律诗]
怜君作诗自无敌，游戏诗余画成癖。
高堂奋袖风雨来，霜干云根动秋色。
长怀祝融天柱峰，万年不死之乔松。
观君此画已无斁，不复望云支瘦筇。

[七言律诗]
秋晚铜炉一炷香，人间余习未全忘。
云溪尚想穿幽屐，雪屋犹怜共折床。
山林投老成漂转，文字他时妄揣量。
憔悴少陵空白髪，敢期重赋赞公房。

[七言绝句]
离骚读罢怨声声，曾向江边问屈平。
醒还醉，醉还醒，笑指沧浪可濯缨。

[七言律诗]
半生饮菊试仙方，安用狂歌赋玉堂。
乌帽任教今日落，紫萸不改旧年香。
人生还有几重九，世事都归一醉乡。
千古渊明呼不醒，天涯风雨暗浔阳。

[五言律诗]
水阔鸟乌倦，墟寒童仆饥。
一湾村县过，百折暮江迟。
晓梦孤灯见，春阴病骨知。
简书宁不畏，旅力奈先疲。

[七言绝句]
仙家乐事有常程，不写羲经即道经。
春日渐和风渐暖，不妨排比冷泉亭。

[五言律诗]
无家身自在，时得到莲宫。
秋觉暑衣薄，老知尘世空。
幽情怜水石，野性任萍蓬。
是处堪闲坐，与僧行止同。

[七言律诗]
郊居近郭非寂寞，蟠竹结茅依野塘。
白屋老人谈黍稷，青云学士送文章。
藕花开后满船月，枫叶落时缘路霜。
年过三纪不称意，随分江湖作醉乡。

[七言绝句]
跃出南山鼈鼻蛇，引他闲汉竞随邪。
万人丛里交肩过，唯是亲儿识得爷。

[七言律诗]
宰衡倚頼更三圣，神器传归定两朝。
几御铜符双在手，尊荣金印六垂腰。
流民相率归仁政，疲俗新蒙罢横徭。
寿考转随阴德远，开仓累万活黎苗。

[七言律诗]
话别哦诗当酒瓯，竹萌成笋麦方秋。
数声春后呼风鸟，百丈朝来送浪舟。
已得通津好消息，何妨旧物小淹留。
到官应动乡关思，南浦西山若个优。

[五言律诗]
江瘴炎夏早，蒸腾信难度。
今宵好风月，独此荒庭趣。
露叶倾暗光，流星委余素。
但恐清夜徂，讵悲朝景暮。

[七言绝句]
几从江上望朱栏，今日扁舟径往还。
潢潦傥收应易耳，白汀翠竹最相关。

[七言绝句]
桂华词意苦丁宁，唱到常娥醉便醒。
此是人间肠断曲，莫教不得意人听。

[七言律诗]
猛拍阑干赋感伤，十年往事几回肠。
宁能璧与头俱碎，安得车将臂怒当。
太傅长沙悲𫛳鸟，中郎北海牧羝羊。
天荒地老英雄尽，万古青山只故常。

[七言律诗]
风雨翛翛似晚秋，鸦归门掩伴僧幽。
云深不见千岩秀，水涨初开万壑留。
钟唤梦回空怅望，人传书到竟沈浮。
面如田字非吾相，莫羡班超封列侯。

[五言律诗]
无位立事难，逢时建功易。
求全自有毁，举大须略细。
去恶虑伤恩，存恶忧害义。
徒有仁者心，殊无仁者意。

[五言律诗]
懒曳星辰履，归休背郭堂。
诗成时走笔，客至即行觞。
百本山椒树，三秋月窟秋。
即之清可掬，人亦似幽芳。

[五言律诗]
一榻自徜徉，悠然古意长。
地幽如佛舍，轩小似船房。
萱草依堂绿，荆花夹树香。
我来访幽隠，话里雨声凉。

[五言律诗]
诸葛仍祠庙，公孙只故基。
栋梁酣夕照，雉堞蔓秋葵。
耿耿登临意，悠悠今古思。
烹鲜不劳力，余事杜陵诗。

[七言绝句]
为失三从泣泪频，此身何用处人伦。
虽然日逐笙歌乐，长羡荆钗与布裙。

[五言律诗]
岧嶤试一临，虏骑附城阴。
不辨风尘色，安知天地心。
营开边月近，战苦阵云深。
旦夕更楼上，遥闻横笛音。

[五言律诗]
开阁锦城中，余闲访梵宫。
九层连昼景，万象写秋空。
天半将身到，江长与海通。
提携出尘土，曾是穆清风。

[七言绝句]
士女梅花插满头，一川人日恣嬉游。
贤侯可是知民意，特地江干驻碧油。

[七言律诗]
家食年来叹不充，支离受粟信无功。
白头慈母须微禄，青眼何人到寓公。
未办杀鸡留郭泰，更能给俸助卢仝。
半生画餠真堪笑，已戒奴星好送穷。

[五言律诗]
黄茅迷远近，不见一人行。
信步未知险，回头方可惊。
路由高顶过，云在半腰生。
落日无栖止，飘飘自问程。

[七言律诗]
锦衣旋剖苞中实，栀面俄回镜里春。
始信中华禁酒国，不如南粤主林神。
金盘惟送渠矜贵，糟罋酣酿子任真。
赤脚蹈冰聊取快，谁能拥妓坐重茵。

[七言绝句]
自诡衡山道士孙，至今句法有轩辕。
世人未见题尧庙，尽把昌黎作寓言。

[五言律诗]
精蓝游历地，景物自情亲。
鹤引登山客，僧迎礼塔人。
名花千佛供，乔木万夫身。
碑刻东坡作，重来为拂尘。

[七言绝句]
独立吴山望越山，海门人去几时还。
故乡犹隔苍茫外，一点征愁落日间。

[五言律诗]
古巷槐阴合，愁多昼掩扉。
独存过江马，强拂看花衣。
送客心先醉，寻僧夜不归。
龙钟易惆怅，莫遣寄书稀。

[七言绝句]
兴唐钟刻无夫字，久欲摩挲与细论。
归棹未容酬此志，一声烟霭又黄昏。

[七言律诗]
朱衣白面懿王孙，好去淮阳事相君。
已放扁舟下南浦，更持樽酒醉西曛。
青云计自此行始，明月惜从今夜分。
拟仗短书裁不及，但传穷达报知闻。

[七言律诗]
道山昔谬领群仙，同舍推公最妙年。
方立班心九霄上，忽骑箕尾列星边。
奏篇谁肯收遗藁，主祭妻为选象贤。
百嶂千峰环县郭，未知何处是新阡。

[七言绝句]
久匣菱花懒一窥，都忘挟弹洛阳时。
若非病起临池水，白尽须眉不自知。

[七言律诗]
西云十日结重阴，葵箑桃笙自不禁。
书帙有缘灯耿耿，酒杯无伴雨沉沉。
君恩未报空怀禄，民瘼难医只媿心。
为问野麋何处好，鶑鸣雕槛隔长林。

[五言绝句]
莫出前溪去，随宜下钓钩。
风波苦不恶，鲈鳜满船头。

[七言绝句]
主人公诺听我语，死生流转无停住。
今日忙兮明日忙，灵光一点何时悟。

[五言律诗]
寺惟泉最古，有咏载州图。
几度流觞了，长如卓锡初。
楚山闽老住，隋柏宋朝枯。
雨后人耕急，荒冈带月锄。

[七言绝句]
纷纷人物古犹今，夭寿衰荣共此生。
秋冷南豅半沟水，翛然唯见二难兄。

[七言律诗]
何消黍稷荐馨香，三尺擡头即昊苍。
雨缶决来如此溢，风车输与自然凉。
问他金玉堆成坞，更使珠玑积在箱。
逢却年饥堪煮否，移民移粟定旁皇。

[七言绝句]
解访江南处士庐，行藏正自与时迂。
题诗更及夜郎客，此段如今绝世无。

[五言律诗]
石上生菖蒲，一寸十二节。
仙人劝我食，再三不忍折。
一人得饱满，余人皆不悦。
已矣勿复言，人人好颜色。

[七言绝句]
幽居厌见凡花草，红紫纷纷不复栽。
自𣃁苍苔换黄土，南山移得玉芝来。

[七言律诗]
岁晚寻梅又一年，南山岩下涧溪边。
雪残古路初何似，诗到前村更隠然。
邂逅襟期元拔俗，从容宦达自登仙。
奉亲携幼人之乐，赢得朋来棹酒船。

[五言律诗]
千载瀼西路，今年著脚行。
匆匆衰已具，渺渺恨难平。
绝壁猿啼雨，深枝鹊报晴。
亦知忧吏责，未忍废诗情。

[七言绝句]
宦途所至尚偷闲，何况湖边昼掩关。
未爱好风吹醉袖，且贪微雨养盆山。

[五言律诗]
东风吹草色，空使客蹉跎。
不设太平险，更应游子多。
几伤行处泪，一曲醉中歌。
尽向青门外，东随渭水波。

[五言律诗]
早发东阿县，暮宿高唐州。
哲人达几微，志士怀隠忧。
山河已历历，天地空悠悠。
孤馆一夜宿，北风吹白头。

[五言律诗]
翩翩紫骝马，烂烂黄金鞍。
流水四蹄急，飞星双目寒。
拥头青玉𨰿，蔽臆彩丝鞶。
谁取交州鼓，摸将骨去看。

[七言律诗]
块处无人语合头，出门猝猝又还休。
缚茅晚岁欣同社，并辔名峰得胜游。
松下一筇真可老，山中五月已如秋。
未应斗粟全关念，更为先生几日留。

[七言绝句]
入眼风光似世情，金裳玉质转分明。
额黄十二谁分似，疑是仙人成智琼。

[七言绝句]
我自穷愁坐缀文，何堪见子可怜生。
两穷政好同诗社，一战犹须倩酒兵。

[七言绝句]
草香云暖雨初晴，对竹敲诗坐小亭。
昼永人闲啼鸟静，花飞无语春冥冥。

[七言律诗]
公皆车马城南去，我向西郊漾小舟。
人事好乖各回首，吾年如此喜乘流。
金兰六客稀时见，珠玉一篇无句酬。
却数竹林犹少在，不妨著我伯伦刘。

[七言绝句]
渔弟渔兄喜到来，波官赛却坐江隈。
椰榆杓子木瘤杯，烂煮鲈鱼满案堆。

[五言绝句]
玉峰刳不尽，满室碧琅玕。
太始藏灵气，寥寥五月寒。

[七言律诗]
作意投公好赋诗，无盐竟自突西施。
生憎逼仄饥寒态，不尽从容质问时。
已办过江还败兴，要期重谒愧无辞。
夜光明月虽防暗，白日青天不碍知。

[七言绝句]
雨余残景照渔家，渔子鸣榔彻郡衙。
今夜相呼好垂钓，晚来新雨涨蒹葭。

[七言律诗]
小儿无力报明时，六十休官早自期。
今岁才周花甲子，此身已在菊东篱。
行年如许化未化，天命而今知不知。
休问圣贤千古事，从今诗酒是吾师。

[七言律诗]
雨过条风著柳芽，淡黄浅绿嫩如花。
陂湖漾漾初侵路，蜂燕纷纷各理家。
带郭园林仙苑近，送春船舫绣帘遮。
芸窗倦倚何山翠，暖霭轻笼日脚斜。

[五言律诗]
抱影吟中夜，谁闻此叹息。
美人适异方，庭树含幽色。
白云愁不见，沧海飞无翼。
凤皇一朝来，竹花斯可食。

[七言绝句]
山东一十余年别，今日相逢在上都。
说尽向来无限事，相看摩捋白髭须。

[七言律诗]
累叶为儒业不隳，定知贤杰有生时。
学须造次常于是，道岂须臾或可离。
我老已无明日计，心存犹惜寸阴移。
巍巍夫子虽天纵，礼乐官名尽有师。

[五言律诗]
伐叛天威震，恢疆帝业多。
削平侔肃杀，涵煦极阳和。
蹈厉观周舞，风云入汉歌。
功成推大定，归马偃雕戈。

[五言律诗]
晚岁有余乐，天教一向闲。
嵩阳百口住，岭外七年还。
卜宅先邻晏，携瓢欲饮颜。
吴僧来不久，相约叩禅关。

[五言律诗]
废刈镜湖田，上书紫阁前。
愁人久委地，诗道未闻天。
不是烧金手，徒抛钓月船。
多惭兄弟意，不敢问林泉。

[七言绝句]
因请休兵谏不行，首阳遁迹似沽名。
既言不食周家粟，薇蕨谁家土上生。

[五言律诗]
长簟迎风早，空城澹月华。
星河秋一雁，砧杵夜千家。
节候看应晚，心期卧亦赊。
向来吟秀句，不觉已鸣鸦。

[五言律诗]
重叠碎晴空，余霞更照红。
蝉踪近𫛛鹊，鸟道接相风。
苔静金轮路，云轻白日宫。
壁诗传谢客，门牓占休公。

[五言律诗]
秋月清如水，凉生善养堂。
鹊惊梧叶坠，露压稻花香。
煨芋荐蛆白，开橙擘蟹黄。
客来随所有，此兴不能忘。

[七言绝句]
倚天岩石费雕镌，佛相分明在眼前。
莫与嘉州争大小，法身充满本无边。

[七言绝句]
烟暖土膏民气动，一犁新雨破春耕。
郊原眇眇青无际，野草闲花次第生。

[七言律诗]
新晴钟鼓暮楼台，人与清空两不埃。
日已顿无宣子畏，云应全为退之开。
夜凉河汉牛初渡，秋爽关山雁欲来。
好向丰年作张主，未须松鼎煮丹胎。

[七言律诗]
命世高标见实难，狂澜既倒頼公还。
学穷游夏渊源际，文列班杨伯仲间。
落落声尘随逝水，滔滔论著在名山。
凄凉四海门人泪，想对秋风为一潸。

[七言律诗]
夹巷重门似海深，楚猨争得此中吟。
一声紫陌才回首，万里青山已到心。
惯倚客船和雨听，可堪侯第见尘侵。
无因永夜闻清啸，禁路人归月自沈。

[七言绝句]
微凉殿阁庆云边，正是清中长养天。
解愠阜财君德厚，熏风长泛舜琴弦。

[七言律诗]
勇往都忘去路难，胸吞螭虎气桓桓。
吴头楚尾三年梦，塞北江南五月寒。
痩马系门留我别，明珠携袖许谁看。
书生自有西江量，何止能濡舌本干。

[七言绝句]
山深未必得春迟，处处山樱花压枝。
桃李不言随雨意，亦知终是有晴时。

[七言绝句]
神知不在见知闻，气化流行一本存。
轲后谁言无复有，遗歌依旧起龙门。

[五言律诗]
山寺曾闻叫，悲哉失侣音。
能鸣终召祸，善走竟成禽。
设罟须新雨，寻踪恋旧林。
衰年资血味，生杀亦何心。

[七言绝句]
东君爱惜与先春，草泽无人处也新。
委嘱露华幷细雨，莫教迟日惹风尘。

[七言绝句]
拄杖相寻访夕阳，诗肩独耸到昏黄。
白苹洲上西风起，黄叶声中秋意长。

[七言律诗]
年丰岂特菱莲芡，米价新来如许贱。
不孤后稷由已思，谁作颜回忍饥面。
清朝已拜富民侯，太史莫书循吏传。
我今何事不归田，豆饭芋魁甘得咽。

[七言绝句]
花开长恐赏花迟，花落何曾报我知。
人自多情春不管，强颜犹作送春诗。

[七言绝句]
瑶台紫府都归梦，碧洞红尘总是家。
蓬岛有时来问信，桃源无处不开花。

[七言律诗]
检残玉历又春来，造化无私命转乖。
照水莫嫌穷面目，看山长有好情怀。
生期惠远眠云过，死问林逋借地埋。
诗到夜寒吟更苦，一枝梅雪映书斋。

[七言绝句]
凤友鸾朋出海邦，金花翠尾烂文章。
梁谿台绍今何似，归伴胎僊取次翔。

[七言绝句]
明窗松日供琴荐，小鼎山泉煮药苗。
乞得奉祠还自愧，犹将名姓到中朝。

[七言绝句]
古来圩岸护隄防，岸岸行行种绿杨。
岁久树根无寸土，绿杨走入水中央。

[七言律诗]
山蟠鼇足云千丈，溪折羊肠路九回。
神石肯穿秦斧凿，古坛曾见汉楼台。
秋山风雨银河下，月夜笙箫玉佩来。
山自青青泉自洁，百年踪迹几苍苔。

[五言绝句]
窗外山魈立，知渠脚不多。
三更机底下，摸著是谁梭。

[七言律诗]
罨画池边小钓矶，垂竿几度到斜晖。
青苹叶动知鱼过，朱阁帘开看燕归。
岁晚官身空自闵，途穷世事巧相违。
边州客少巴歌陋，谁与愁城略解围。

[五言律诗]
骄阳不能久，密雪自相催。
急霰初鸣瓦，飞花旋集台。
着人消瘴疫，覆麦长根荄。
欲试樽中物，门前问客来。

[五言律诗]
志大空忧国，途穷欲问天。
功名羞短褐，蹭蹬惜流年。
死友留天末，生涯寄海边。
相逢是何日，回首重依然。

[七言绝句]
双溪流过碧湾湾，两带青罗遶玉环。
入海未甘随咸卤，助公吟笔泻潺湲。

[七言律诗]
水馆凄清天一涯，喜逢僊盖驻灵芝。
烟霞初散海中会，风雨忽来江上期。
琴轸玉寒弹宿露，酒巵金暖对朝曦。
圯桥书在如相授，不独留侯是帝师。

[七言绝句]
云翦乌妙雾翦衣，存神养气语还稀。
人人尽唤孙思邈，只恐身轻白日飞。

[七言绝句]
万福西来老骨挝，不遵行止渡流沙。
被人打落当门齿，哑子依前吃苦瓜。

[七言律诗]
未论知己定谁欤，却恐春臯失故吾。
穷老不随时世薄，行藏犹识圣人污。
陶元亮已觉今是，祁孔宾毋费夜呼。
便拟耕桑教豚犬，不令渠辈指之无。

[七言绝句]
千载昌期尚此逢，询谋多在布韦中。
南归已后钟山集，犹忆君王代麈松。

[七言律诗]
地远尘寰绝点埃，悬崖屈曲寄层台。
山头玉溜随檐滴，岩下金容就石开。
寺影不妨流水过，松香长逐好风来。
徧游未尽无穷景，为报舟人且莫催。

[七言律诗]
谢傅堂前音乐和，狗儿吹笛胆娘歌。
花园欲盛千场饮，水阁初成百度过。
醉摘樱桃投小玉，嬾梳丛鬓舞曹婆。
再来门馆唯相吊，风落秋池红叶多。

[七言律诗]
长来栖遯兴偏浓，秋日山光望欲空。
圆纹被水川涵雨，碎影翻林树带风。
群山绵亘多连峡，微水潆洄只向东。
各有田园归未得，追陪强欲备邻翁。

[五言律诗]
小圃艺花竹，春末已繁秀。
土脉得锄𣃁，枝叶易秀茂。
久以告老病，未免闭圭窦。
相忘无芥蒂，一二约亲旧。

[七言律诗]
门巷秋归更寂寥，雨余闲砌委兰苗。
梦回月夜虫吟壁，病起茅斋药满瓢。
泽国旧游关远思，竹林前会负佳招。
身名未立犹辛苦，何许流年晚鬓凋。

[七言律诗]
阴阴老树连村路，羃羃轻烟过雨天。
长爱禽声能永日，似于莺友欲忘年。
朱缨紫椹看齐熟，深巷荒城得屡迁。
朗咏谢公池上作，勿惊春物变熏弦。

[七言律诗]
无情乌兔两相追，岁月蹉跎一箭飞。
觧报劬劳能几日，可堪容易旷慈闱。
须知楚国千锺粟，不直莱庭一彩衣。
我念松楸心独苦，故知吾子不如归。

[五言律诗]
洞门穿瀑布，尘世岂能通。
曾有游山客，来逢采药翁。
异花寻复失，幽迳蹑还穷。
拟作经宵计，风雷立满空。

[七言律诗]
春寒作意搅吟魂，欲出云涛已溅门。
入画潇湘连雉堞，落梅烟雨暗江村。
依蒲觅句壮心在，附火抄书老眼昏。
一掬幽怀收拾得，谩题窗纸与谁论。

[五言绝句]
姤阴进不已，吾遯其奚言。
阳壮过于泰，□虞羝触藩。

[七言绝句]
昨夜三更风作恶，堕林橡栗如飞雹。
山童清晓问禅翁，翁在定中都不觉。

[五言律诗]
履端来聚拜，和气洽昌辰。
蕃衍如今日，栽培岂一人。
诗书延泽润，忠厚续长春。
相祝无多语，年新德又新。

[七言绝句]
两边楼馆倚晴空，阁出中间与画同。
剑未归时潭得月，舟从来处客乘风。

[七言绝句]
泮林堂后面峥嵘，不道诗书恨未平。
瓜蔓深坑余鬼哭，此间学校倚秦城。

[七言绝句]
隥围山拥碧崚嶒，二载房陵冷似冰。
今日皇皇空载质，令人翻忆在房陵。

[五言律诗]
雪下阳关路，人稀陇戍头。
封狐犹未翦，边将岂无羞。
白草三冬色，黄云万里愁。
因思李都尉，毕竟不封侯。

[七言绝句]
沧江卜室数年间，畚筑栽培仅息肩。
生色油然已如此，个中自有不须禅。

[五言律诗]
张筵赏秋月，箫鼓沸公庭。
光泛露逾白，轮高天更青。
遮藏三让客，牢落庶民星。
节去人随老，杯行我但听。

[七言律诗]
湖上春深不见沙，画桥飞影入晴霞。
园林到处消得酒，风雨等闲飞尽花。
令罚艳歌传盏急，诗成醉墨落笺斜。
兰亭乐事无丝管，待与羲之子细夸。

[七言绝句]
将军此腹忍饥惯，时事乃尔当何如。
百骸受病惫甚矣，微此一脉民其鱼。

[五言绝句]
风送出山钟，云霞度水浅。
欲知声尽处，鸟灭寥天远。

[七言律诗]
淡烟笼水一溪虚，别有风光在野庐。
幽哢唤人回远梦，落红铺水失清渠。
此生得酒休辞醉，今日何人是奠居。
正向东山念萧索，筠筒烦寄指南车。

[七言律诗]
仙舟仙药醉行春，上界稀逢下界人。
绮绣峰前闻野鹤，旌旗影里见游鳞。
澄潭彻底齐心镜，杂树含芳让锦茵。
凡许从容谁不幸，就中光显是州民。

[七言绝句]
碧油幢下立功勋，韬略双全独见君。
一自赤心来报国，边头刁斗不曾闻。

[七言绝句]
中原草草失承平，戍火胡尘到两京。
扈跸老臣身万里，天寒来此听江声。

[五言绝句]
石灶沧潭上，烹茶定几回。
舟人因记得，俗客未经来。

[七言律诗]
子房身乞辞大用，赤松伴游世所重。
高远谁亲弋外鸿，尊荣肯羡池中凤。
至今仙迹存金华，我来一日登三洞。
回顾却笑长安人，辛苦登天凭鹤控。

[七言律诗]
乌帽翩翩白纻轻，摩诃池上试闲行。
淙潺野水鸣空苑，寂歴斜阳下废城。
纵辔迎凉看马影，袖鞭寻句听蝉声。
白头散吏元无事，却为兴亡一怆情。

[七言律诗]
仲尼日月几曾昏，自古君师岂必存。
水陆三千游圣域，风云万里望天阍。
燕台接武何多隗，吴国孤骞未见云。
观上又分明月影，漫漫长夜与谁论。

[五言律诗]
泱漭东流白，微茫远屿青。
风飚万里浪，性命一浮萍。
飞鸟戢倦翼，潜蛟浮暗腥。
由来限南北，天意亦冥冥。

[五言绝句]
衔祸口边冲，时间祸必逢。
古人称是病，焉敢不言凶。

[七言绝句]
秋林黄叶晚霜严，熟蔕甘香味独兼。
火伞頳虬浪褒拂，风标那似邑中黔。

[七言律诗]
翘车交辟滞东南，盘蕙多年歇赐衫。
千日醉醒孤共酌，一书开闭遂空函。
怨归定对王孙草，无恙应随散骑帆。
倾听囊帷奏嘉颂，清时宁忌绛侯谗。

[五言律诗]
小桥衔石路，安步水之湄。
浪盖菰蒲伏，寒禁笋蕨痴。
蜂房深户牖，燕垒渐涂茨。
过眼春余几，延缘归思迟。

[五言绝句]
飞到一枝上，须啼三五声。
烟中犹仿佛，月下最分明。

[七言绝句]
家家蚕事采桑归，茧箔才收又整机。
辛苦一春成绢后，村农谁是著新衣。

[五言律诗]
画船浮震泽，烟水接秋空。
一霎过云雨，满帆开岸风。
酒旗莲荡里，僧刹橘洲中。
何似并州路，尘高马阴雄。

[七言律诗]
秋来日日候双凫，霍地光阴迫岁除。
古有客过雄寂寞，今无人问白何如。
苏先自说饥餐面，蒙叟曾嗤舐得车。
纵使村翁穷到骨，岂无薄醴与枯鱼。

[七言律诗]
北风吹霜战林樾，菊花雕零梅未发。
留君无物供吟笔，一炷沉烟伴清绝。
骚人悲凄为摇落，舟挽不回仍此别。
还家试碾壑源春，何似卢郎三百月。

[七言绝句]
二年催遣向东州，见尽东州水石幽。
不把寻常费心眼，灵岩消得少迟留。

[五言律诗]
水路通城近，人家与寺连。
西风渔市鼓，落日野桥船。
尘土非吾事，湖山似去年。
今宵禅榻梦，定是到鸥边。

[五言律诗]
凤皇所宿处，月暎孤桐寒。
槁叶零落尽，空柯苍翠残。
虚心谁能见，直影非无端。
响发调尚苦，清商劳一弹。

[七言绝句]
仙桂扶踈秋复春，一天风露散氤氲。
常娥自有长生药，相伴仙翁住月轮。

[五言律诗]
高视终南秀，西风度阁凉。
一生同隙影，几处好山光。
暮鸟投嬴木，寒钟送夕阳。
因居话心地，川冥宿僧房。

[五言律诗]
小筑清溪尾，萧森万竹蟠。
庵庐虽偪仄，庭户亦平宽。
摘果观猿哺，开笼放鹤盘。
澹然还过日，无处著悲欢。

[七言绝句]
随云步入青牛谷，青牛道士留我宿。
可怜夜久月明中，唯有坛边一枝竹。

[七言绝句]
十年梦不到清都，云满寒蓑雪满颅。
一片青山一黄犊，底须更著旧称呼。

[七言律诗]
峨冠本愿致唐虞，白首那知堕腐儒。
碌碌不成千载事，骎骎又见一年徂。
无僧解辍斋厨米，有吏频征瘦地租。
要信此翁顽到底，只持一笑了穷途。

[七言绝句]
一年春又转头空，前信花催后信风。
花坞老人诗力健，好留春住莫匆匆。

[七言律诗]
别院帘昏掩竹扉，朝酲未解接春晖。
身如蝉蜕一榻上，梦似杨花千里飞。
嗒尔暂能离世网，陶然直欲见天机。
此中有德堪为颂，绝胜人间较是非。

[七言绝句]
座中豪客洛阳才，醉舞春风拂袖来。
明日却寻歌管地，中庭空有折残梅。

[七言绝句]
曾称野鹤比群公，忽作长松向府中。
骢马不骑人不识，冷然三尺别生风。

[七言律诗]
鏖残老火豁瑶空，谁遣云生桂殿东。
未必清明如五马，故令霶霔洗垂虹。
凉灯荐喜占晨霁，渴稼怀新乐岁丰。
遥想半轮秋未老，朣朣襟袖振华风。

[七言律诗]
阙下憧憧车马尘，沈浮相次宦游身。
须知金印朝天客，同是沙隄避路人。
威凤偶时因瑞圣，应龙无水谩通神。
立门不是趋时客，始向穷途学问津。

[七言律诗]
彩旆摇霜宿鸟惊，旋将疾苦问民情。
从容会历三台遍，謦欬先看数路清。
红日尽头思玉阙，赤霞深处见瑶京。
信知子晋真苗裔，仙籍还居第几名。

[五言绝句]
庚午仍重午，离明正继明。
炎图千万岁，从此愈光亨。

[五言绝句]
一夜睡不著，小窗天忽明。
林塘寒鸟聚，听得最初声。

[七言律诗]
合是冰壶寘露寒，果然笔札对金銮。
虽云经世谈何易，谩道忧时事转难。
正气必能回坏证，中流当与障狂澜。
熟知议论平如砥，且把清规作样看。

[五言律诗]
乡邑已无路，僧庐今是家。
聊乘数点雨，自种两丛花。
篱落失秋序，风烟添岁华。
衰翁病不饮，独立到栖鸦。

[七言律诗]
不用清歌素与蛮，闲愁已自解连环。
闰年春近梅差早，泽国风和雪尚悭。
诗思长桥蹇驴上，棋声流水古松间。
牋天有事君知否，正乞柴荆到死闲。

[七言绝句]
秋雨沉沉酒醒迟，小窗灯火对唐诗。
是谁隔屋鸣弦管，恰似吴山梦觉时。

[五言律诗]
骤易铜台守，脂车冒蕴隆。
北行如拾鲁，南望倚平嵩。
畏日临倾藿，惊飚走断蓬。
伊流旧亲友，应亦念衰翁。

[七言律诗]
名臣分刺十三州，君在东南第一流。
郡国成风皆自化，朝廷安枕更无忧。
江湖莫作多时计，山水何妨暇日游。
谁与二天相对饮，看看八月弄涛头。

[七言绝句]
自从云散各东西，每日欢娱却惨凄。
离别苦多相见少，一生心事在书题。

[七言律诗]
黄䌷被稳枕慵移，夜雨淋浪了不知。
水长坏陂初复后，鸠鸣去妇却还时。
芳蹊入夏多青子，白发今年有黑丝。
剩欲披衣湖上去，满村芳草正离离。

[五言律诗]
四皓挽复来，子陵呼不起。
天下复归心，两京同一轨。
义重势乃轻，理自固应尔。
卖菜苦求益，可笑真俗子。

[七言律诗]
紫微垣里旧宾从，来向吴门谒府公。
奉使谬持严助节，登门初识鲁王宫。
笙歌隠隠违离后，烟水茫茫怅望中。
日暮瓜洲江北岸，两行清泪滴西风。

[七言律诗]
迢递人间入路遥，忽窥仙阙绝尘嚣。
事寻奇异彼燕石，文载兴崇是晋朝。
攻艺高楼无笔砚，养鹅灵沼识𫇴荛。
英雄虽逐年华谢，万古真风冠碧霄。

[七言绝句]
谁家庭院冷萧萧，闭却朱门不许敲。
惟有东风藏不得，隔墙露出杏花梢。

[七言绝句]
武陵溪口驻扁舟，溪水随君向北流。
行到荆门上三峡，莫将孤月对猿愁。

[七言律诗]
去岁巢干燕子归，生涯辛苦问何时。
门前似觉酒徒散，坐上何尝笔力衰。
郡印故人能若若，田庐晚友亦差差。
莫嫌相望函关外，且是不为陶令嗤。

[五言律诗]
林下中餐后，登临思渺然。
扪萝循鸟道，著屐到壶天。
要地无闲日，新晴有乱蝉。
主人贪贵达，灯火照青编。

[五言绝句]
视膳回天仗，含饴乐圣辰。
定应彤管笔，书美系王春。

[五言绝句]
丈夫不感恩，感恩宁有泪。
心头感恩血，一滴染天地。

[五言律诗]
木叶未尽脱，水光真接天。
苍然江上石，兀尔渡头船。
酒有三杯饱，诗无万斛泉。
冥冥鸿鹄举，渺渺鹭鸥眠。

[七言律诗]
苍苍夜色云云远，叶落风林噪乱鸦。
香篆暖烟浓结穗，暗窗寒雪密飘花。
瑯瑯翠竹幽音碎，耿耿青灯孤影斜。
忘累俗情添兴雅，晚眠独啜满瓯茶。

[七言绝句]
秋灯一点映笼纱，好读楞严莫念家。
能了诸缘如梦事，世间唯有妙莲花。

[七言绝句]
行到芦峰最上头，几回振策又还休。
因君好句撩孤兴，却恨云烟未肯收。

[五言绝句]
三界蜃楼歌，龙女念摩诃。
骊珠将献佛，无垢越娑婆。

[七言绝句]
未有渊明先有我，何人唤我作渊明。
东篱宛在南山下，谁向秋风管落英。

[五言律诗]
无人接得渠，贵逼马相如。
果来桥上也，记得柱头书。
无人识得渠，棋局醉樵夫。
回头斧柯烂，大海一成枯。

[五言律诗]
紫阁浮清汉，高眠称此心。
住溪人未识，归路鹤知深。
峰晚回寒翠，猿孤发夜吟。
霜天独西向，无复梦山阴。

[七言律诗]
闲游偶此共攀缘，胜事谁能为我传。
山鸟无巢任来往，溪流有石更潺湲。
路迷空谷寒生雾，目极平林远自烟。
便是瀛洲与方丈，不知何处有飞仙。

[五言绝句]
变石身犹重，衔泥力尚微。
从来赴甲第，两起一双飞。

[七言律诗]
负丞虞水恰年余，谁信官居似野居。
乍起柳风清午枕，久因梅雨理残书。
眼前毁誉何须较，酒里功名定不虚。
只把廉勤替疏拙，翻嫌苦苦学悬鱼。

[五言绝句]
自读文成赋，经营巧作难。
涪翁真溢美，何似鹤头丹。

[五言律诗]
春半平江雨，圆文破蜀罗。
声眠篷底客，寒湿钓来蓑。
暗澹遮山远，空蒙著柳多。
此时怀旧恨，相望意如何。

[七言律诗]
激石悬流雪满湾，九龙潜处野云闲。
欲行甘雨四天下，且隐澄潭一顷间。
浪引浮槎依北岸，波分晚日见东山。
垂髯傥遇穆王驾，阆苑周流应未还。

[五言律诗]
性野趣无端，春晴路又干。
逢泉破石弄，放鹤向云看。
好僻谁相似，从狂我自安。
芳洲亦有意，步上白沙滩。

[五言律诗]
本是甘露灭，浪名无垢称。
欲知遭锁禁，正坐忽规绳。
海上垂须佛，军中有髪僧。
生涯何所似，崖略类腾腾。

[五言律诗]
闲地从莎藓，谁人爱此心。
琴棋怀客远，风雪闭门深。
枕外江滩响，窗西树石阴。
他年衡岳寺，为我一相寻。

[五言律诗]
齿衰心力耗，揣分乞西台。
微禄供多病，闲官养不才。
弊庐容啸傲，清洛伴归来。
故友犹相念，寒光生死灰。

[七言绝句]
眼病身持四分律，流芳巧笑两如何。
从教酩酊非吾事，免得醒来恨更多。

[七言绝句]
闲窗落叶挂虫丝，坐久还疑是旧时。
记得栏杆垂手处，梅花明月第三枝。

[七言绝句]
津头微迳望城斜，水落孤村格嫩沙。
黄草庵中疏雨湿，白头翁妪坐看瓜。

[五言律诗]
劳劳千里身，襟袂满行尘。
深夜悬双泪，短亭思远人。
苍江程未息，黑水梦何频。
明月轻桡去，唯应钓赤鳞。

[五言绝句]
自有此山扃，疑与浮世隔。
清风袭我裳，竹下有来客。

[五言律诗]
玉树春归日，金宫乐事多。
后庭朝未入，轻辇夜相过。
笑出花间语，娇来烛下歌。
莫教明月去，留著醉姮娥。

[七言绝句]
经过柳陌与桃蹊，寻逐春光著处迷。
鸟度时时冲絮起，花繁衮衮压枝低。

[七言绝句]
玉壶冰彩莹寒光，避暑宸游乐未央。
采艾不须禳毒沴，涂椒自已馥清香。

[七言绝句]
一枕齁齁客梦长，忽闻钟梵响云堂。
舌根久厌虀盐味，洗钵聊分豆粥香。

[五言律诗]
原野正春风，登临一醉同。
阴晴时未定，今古思何穷。
山势落还起，溪流噎复通。
隠君方自得，可羡尔冥鸿。

[五言律诗]
大业高千古，斯文炳六经。
无刑深帝泽，不战寿生灵。
神圣非殂落，乾坤有晦冥。
难名是天德，刻画谩丹青。

[五言律诗]
舍南种胡麻，三日幸不雨。
晨起亲按行，已见青覆土。
穷人如意少，喜色漏眉宇。
儿童勿惰偷，造物不负汝。

[五言绝句]
巴山楼之东，秦岭楼之北。
楼上卷帘时，满楼云一色。

[五言律诗]
吴甸七千里，坤垠六十州。
宸心宽北阙，老子在西楼。
召伯出分陕，卫公归相周。
衮衣人惬意，重为雪山愁。

[七言绝句]
新筑茅庐古道傍，养成松竹可深藏。
西风颇动归欤兴，不是悲愁赋感伤。

[七言律诗]
东风未肯入东门，走马还寻去岁村。
人似秋鸿来有信，事如春梦了无痕。
江城白酒三杯酽，野老苍颜一笑温。
已约年年为此会，故人不用赋招魂。

[五言律诗]
凤鸟久不至，斯台空复高。
何年种梧竹，特地翦蓬蒿。
白水来无际，青山转几遭。
南游且未返，江海共滔滔。

[五言律诗]
无闻真已矣，曷不遂归哉。
试问惠文治，何如三径开。
人嗤曹是马，梦觉蚁安槐。
得丧吾知已，讵须呼去来。

[五言律诗]
劲竹持高节，余花表晚香。
一瓢颜子巷，六籍郑公乡。
后学师珪行，先天发宝藏。
空携经世具，独立暮山苍。

[七言绝句]
二子深居笔吐虹，从来节气万夫雄。
欲知圣主求贤意，不为相如词赋工。

[七言绝句]
翠滚玻璃万顷秋，长江又挂水晶毬。
水光月色梅邉客，今夜会盟江上楼。

[五言绝句]
散下渚田中，隐见菰蒲里。
哀鸣自相应，欲作凌风起。

[五言律诗]
十月寒犹未，幽人乐自便。
看山行觅句，扫石坐谈玄。
一径藤萝月，数家桑柘烟。
旧时钓鱼处，枯木倒寒泉。

[七言律诗]
几信南风转曙乌，殿栏归思结丹涂。
曳朱恩借鱼须笏，假节人同虎刻符。
裳彩亲闱称雅寿，弩兰乡县壮前驱。
飞霜郡阁遗文丽，更得韩陵共语无。

[五言律诗]
为得近樵渔，来寻此地居。
省交长闭户，耽静欲焚书。
自爱心清淡，人嫌礼貌疎。
径荒从草没，衰懒不能除。

[七言律诗]
万里龙沙握鼠余，古来忠孝两全无。
范滂死去亲犹在，苏武生还老益孤。
旄节尽从蛮檄落，彩衣重向鲤庭趋。
天教住世如金母，一笑迎还合浦珠。

[七言律诗]
连钱出塞蹋沙蓬，岂比当时御史骢。
逐北自谙深碛路，连嘶谁念静边功。
登山每与青云合，弄影应知碧草同。
今日虏平将换妾，不如罗袖舞春风。

[五言绝句]
秧愁晴暴死，花怕雨摧残。
野老非常惧，天公不自安。

[七言律诗]
岁事无多腊近残，谢渠飞屑破天悭。
褥祠空愧兼旬力，造物惟消一夜间。
是则化工端有意，要于官政亦相关。
雪催诗后诗催雪，更欲堆盐满四山。

[七言绝句]
百年亭子一朝新，三舍先生遇拂尘。
城里看花多处所，此中只待采芹人。

[五言绝句]
石沈辽海阔，劒别楚山长。
会合知无日，离心满夕阳。

[七言绝句]
六出花头万叠波，水云馆前不肯过。
玉鸾素面如相语，人间清兴今如何。

[七言律诗]
缟带银杯欲着尘，小园幽树已含春。
风流王谢佳公子，臭味曹刘入幕宾。
细朵定无泥土涴，暗香犹带雪霜新。
剩摩枵腹搜奇句，去恼城南得定人。

[五言律诗]
临杯忽泫然，非是恶离弦。
尘陌望松雪，我衰君少年。
幽僧曝山果，寒鹿守冰泉。
感物如有待，况依回也贤。

[五言绝句]
不谓一子墨，忽成三客卿。
君家好兄弟，鼎立并驰名。

[七言律诗]
刹院年来正勃兴，此山更不及承平。
全无估客开囊施，犹有残灯逐钵行。
晋殿唐宫牛一梦，黄书晁篆鼓常鸣。
摩挲古柳成三叹，岁岁东风绿自荣。

[五言律诗]
社稷方为系，乾坤岂不容。
庙堂遗剑履，风雨失蛟龙。
汉将莲花幕，周人马鬣封。
小羌犹慢礼，先折太阿锋。

[五言律诗]
对雪动遐想，此情今古同。
饶为灞桥句，会奏蔡城功。
耻卧袁安屋，思乘列子风。
高翔广乐地，眩旋九霞红。

[七言绝句]
长笛圜鼙曲调新，东家西舍送迎神。
不因丰岁人情乐，淡杀溪头老病人。

[七言绝句]
陈平相业定何如，应对知君智有余。
不佐汉兴三代业，区区心事六奇书。

[五言律诗]
短短长长柳，红红白白梅。
溪浮何处棹，山对别时杯。
春事还应尔，人情有是哉。
却因嘉树底，浑见好花开。

[七言律诗]
拄笏西山爽气新，万人如海一闲身。
堂中自蜡登山屐，门外从增没马尘。
美禄方辞缘肆志，华轩偶羡见清真。
遗编半掩思标致，未必今人愧古人。

[七言绝句]
禅客寻常入旧都，黄牛角上挂瓶盂。
有时带笠穿云去，便好和云作画图。

[五言律诗]
旌旗江上出，花外卷帘空。
夜色临城月，春寒度水风。
虽然行李别，且喜语音同。
若问匡庐事，终身媿远公。

[五言律诗]
忆昔痴儿幸，联君季氏姻。
两家成契阔，一梦记酸辛。
乡誉闻君子，铭章又古人。
落花愁暮雨，凄冷不成春。

[五言律诗]
龙综缫冰茧，鱼文镂玉英。
雨丝风外绉，云网日边明。
叠晕重重见，分光面面呈。
不深闲里趣，争识个中情。

[五言绝句]
入幕未展才，辛苦在道路。
回首一茫茫，风悲浮云去。

[七言绝句]
玉梭织就衮龙衣，已奉君王泰畤祠。
准拟腰舆临茧馆，清明前后浴蚕时。

[五言绝句]
芭蕉值秋槛，勿云憔悴姿。
与君障夏日，羽扇宁复持。

[五言律诗]
初与君相知，便欲肠肺倾。
只拟君肺肠，与妾相似生。
徘徊几言笑，始悟非真情。
妾情不可收，悔思泪盈盈。

[七言绝句]
龙凤新团出帝家，南人不顾自煎茶。
夜光明月真投暗，怅望长安天一涯。

[七言绝句]
篷窗卧听疎疎雨，却是芭蕉夜半声。
烟浪蔽天天倚盖，略容一点白鸥明。

[七言律诗]
少年骑马入咸阳，鹘似身轻蝶似狂。
蹴鞠塲邉万人看，秋千旗下一春忙。
风光流转浑如昨，志气低摧只自伤。
日永东斋淡无事，闭门扫地独焚香。

[七言绝句]
因雪成寒势未收，及时一醉比封侯。
阳功亭毒无人见，已有春光亦信不。

[五言律诗]
亭亭玉霄峰，列仙皆羽化。
把酒碧桃间，吹箫明月下。
嗟我落尘凡，鹤背应难跨。
夫子真癯儒，好上班麟驾。

[七言绝句]
雨中风味似太苦，梦里秋怀如乱麻。
頼有郎君自轩豁，时携一酌过西衙。

[五言绝句]
滔天来洚水，震瓦战昆阳。
此敌犹能御，春寒不可当。

[七言律诗]
君家名酒压吴城，肯向时流取次倾。
𥬠玉谁今窥正色，班荆渠定赏真清。
双壶问字宁能许，一醉留宾不办营。
莫惜驱车饷元亮，须防结袜要王生。

[七言绝句]
瑟瑟罗裙金缕腰，黛眉偎破未重描。
醉来咬损新花子，拽住仙郎尽放娇。

[七言律诗]
乐作疑游太古庭，韩门今喜见诸生。
千间厦敞摅雄思，万里桥成助去程。
玉醑杯深乡意重，银蟾宫近客身轻。
前贤已有惊人举，更听胪传第一声。

[七言律诗]
误领元戎太乙旗，提封四履镇南篱。
旄倪争向道涂看，名姓亦为蛮徼知。
时务正殷毋事酒，春光虽好莫言诗。
经营都了家山去，此是从容觞咏时。

[五言律诗]
山光远近青，尽入倚篷吟。
夜雨一番过，春流几寸深。
车声惊睡犊，帆影闪飞禽。
村舍偏潇洒，家家杨柳阴。

[七言律诗]
广堂清白照蒲团，相续真灯未许残。
寂默无声闲口醭，光明不掉寸心寒。
莲开似对秋波浅，梦觉浑疑晓漏干。
十法界身流影事，自他交彻镜中看。

[七言绝句]
三殿香浓晓色来，祥鸾威凤待门开。
锵金佩玉趋丹陛，总是和羹作砺才。

[五言律诗]
相望才信宿，一出尚徘徊。
谁谓坚高处，真成竭蹷来。
人情伤蹭蹬，学力讳迟回。
欲火焚林去，如何水一杯。

[七言绝句]
杜子风情春水波，至今诗句使人夸。
不知朽骨犹存否，山上年年黄菊花。

[七言绝句]
十年不见羽书驰，万里风尘静九围。
又荐樱桃入原庙，春来无事几家肥。

[七言律诗]
焉耆山下春雪晴，莽莽惟有蒺藜生。
射麋食肉饮其血，五谷自古惟闻名。
樵苏切莫近亭障，将军卧护真长城。
十年牛马向南睡，知是中原今太平。

[五言律诗]
诗思花前发，春光眼底来。
一区聊自适，三径为谁开。
圣主方求旧，清时况急才。
凤池波自暖，鸥鹭勿多猜。

[七言律诗]
世事功名不足论，好乘年少入真门。
浑如一梦庄仙蝶，况是千年柱史文。
须向黄庭分内外，不交周易秘乾坤。
他年陵谷还迁变，家住蓬瀛我尚存。

[五言律诗]
抖擞老精神，飘蓬又一春。
敢言惟有我，每恨不如人。
文字须称韵，功名莫认真。
青铜杖头在，留与买乌薪。

[五言律诗]
别来如一日，话著又三冬。
信断悲鳞羽，情亲忆駏蛩。
非君诗律妙，奈我客愁浓。
叹息青云器，谁能识仲容。

[五言律诗]
高齐杳冥际，迥与世尘违。
席上山河近，天边桑柘微。
人间已飘洒，栋里始纷霏。
草树收残照，逍遥久未归。

[七言律诗]
顾借微官无一分，强能从俗亦徒纷。
他乡骤喜逢诗伯，故里浑疑对竹君。
莫为饥寒常道路，要留精力事耕耘。
如君少壮端宜勉，老我衰摧直漫勤。

[七言律诗]
匡山胜概昔贤钦，今日多君复访寻。
李白书堂萤自照，乐天掸室月空临。
涧松岩桧当年色，雾鹤霜猿此际音。
莫对他山忘故里，武夷秋晚洞云深。

[五言律诗]
重湖望不极，秋色蔼残阳。
洲渚云沙白，菰蒲霜叶黄。
飞帆适沅澧，回鴈过潇湘。
楚客经行处，依然兰芷香。

[七言绝句]
风流别乘水中仙，百丈新移玉井莲。
试掉小舟花里去，便如苕霅雨中眠。

[五言律诗]
唐家旧佛祠，楼阁影参差。
鱼散不知处，水流无断时。
山光朝暮变，人事古今移。
惟有好生德，恩波尚满池。

[七言绝句]
雨余宫阙丽春阴，三月花光照上林。
谁倚青楼望归骑，日斜南陌柳烟深。

[七言绝句]
野店柴门傍水开，凭栏漱罢一裴回。
云来岭表商量雨，峰绕溪湾物色梅。

[七言绝句]
塞黑云黄欲渡河，风沙瞇眼雪相和。
琵琶泪湿行声小，断得人肠不在多。

[五言律诗]
驾言寻凤侣，乘欢俯雁池。
班荆逢旧识，斟桂喜深知。
紫兰方出径，黄莺未啭枝。
别有陶春日，青天云雾披。

[七言律诗]
昔襦今袴雄藩守，佩玉峩冠近侍臣。
十万人家等蒙润，三千风月政当仁。
仙姿照坐桃如许，冷艳当簷梅一新。
愿比秦淮与钟阜，鬰葱佳气自长春。

[五言律诗]
长林何缭绕，远水复悠悠。
尽日余无见，为心那不愁。
忆将亲爱别，行为主恩酬。
感激空如此，芳时屡已遒。

[七言律诗]
积雨新晴涨碧溪，偶寻行处独依依。
绿阴黄鸟春归后，红蘤青苔人迹稀。
萍匝汀洲鱼自跃，日长栏槛燕交飞。
林僧不用相迎送，吾欲台头坐钓矶。

[七言绝句]
拥旄佩印各荣华，已贵无官可复加。
若不扫门丞相府，必曾养马侍中家。

[七言绝句]
虫鸣切切故关听，重感跳丸去不停。
不足有余空岁计，书来吾友愧丁宁。

[五言律诗]
萧条安化驿，倦客思悠哉。
积水连天阔，青山送客来。
疏篱风卷叶，败屋雨生苔。
寄语淮阳旧，人今放逐回。

[五言律诗]
千载富春渚，先生家独存。
元英播寰宇，丹桂付儿孙。
文正重高节，子陵同享尊。
泊舟明月夜，重为吊吟魂。

[七言绝句]
江边枫落菊花黄，少长登高一望乡。
九日陶家虽载酒，三年楚客已沾裳。

[七言绝句]
似是东风恼客心，淹留行色故相禁。
扁舟正在江南岸，又扰浮云作暮阴。

[七言律诗]
一条云路谁曾到，万丈仙梯也不如。
好上青云骑𬸚𬸦，更探明月弄蟾蜍。
风初定处云烟合，日未中时碧洞虚。
山下不须骑骏马，为言行客且乘馿。

[七言绝句]
上公诗笔千金重，逋客归装一棹轻。
莫向青山更招隐，且留贤哲济苍生。

[五言律诗]
闲庭落景尽，疎帘夜月通。
山灵响似应，水净望如空。
栖枝犹绕鹊，遵渚未来鸿。
可叹高楼妇，悲思杳难终。

[五言律诗]
万古无穷梦，余年欲散云。
身虽迫衰谢，学未废鉏耘。
开卷多新得，逢人有旧闻。
伏生虽九十，犹冀与斯文。

[七言绝句]
逢人但说逃禅晋，句里风烟带九秋。
七字铿锵快先覩，梦魂竟下荻花洲。

[七言律诗]
西崦东冈取次行，倚松小立又诗成。
山风溪月宝无价，牧笛樵歌画有声。
半顷莱田供伏腊，一间茅屋老升平。
未知沮溺今何似，却怕诸生问姓名。

[五言律诗]
众岛在波心，曾居旧隐林。
近闻飞檄急，转忆卧云深。
卖药唯供酒，归舟只载琴。
遥知明月夜，坐石自开襟。

[七言律诗]
刻于芹泮士争披，传到茅庐我窃窥。
突过韦郎森戟句，高如柳恽采苹诗。
日惟坐啸熏沉水，间亦摇毫品荔支。
况有太丘为小序，遥知流布满京师。

[五言律诗]
宠极心弥小，名尊貌愈恭。
勋华双辅翼，槐鼎四登庸。
海宇熙春物，边陲罢夕烽。
了无能致绩，颂笔漫形容。

[七言绝句]
崇霞台上神仙客，学辨痴龙艺最多。
盛德好将银管述，丽词堪与雪儿歌。

[七言绝句]
两桁垂杨护九重，翠眉羞画旧隋宫。
柔条似怕君恩重，低拂朱栏舞晓风。

[七言律诗]
半世交游独有君，春风桃李满溪𣸣。
数杯别酒同舟去，一种离情两路分。
从昔早衰陶靖节，只今多病沈休文。
浮名绊此身何用，醉眼晴空霭霭云。

[七言绝句]
古佛过去亦久矣，不知何处应群生。
紫金光聚人难覩，空里惟闻仙乐鸣。

[七言绝句]
一来齐境助奸臣，去误骄王亦苦辛。
鲁国存亡宜有命，区区翻覆亦何人。

[七言绝句]
火宅清凉定几时，三车门外世终迷。
青莲绀宇凭何住，片雪红炉只自知。

[五言律诗]
偶作津亭饯，还惊岁物非。
苍葭无际合，黄叶有声飞。
别恨随人远，乡心著酒微。
犹欣见山色，纡辔暂忘归。

[七言绝句]
拥麾犹愿富腰钱，千古相传跨鹤仙。
莫笑昔人空觊望，后来人欲更熏天。

[七言绝句]
集云峰下四藤条，千载谁知恨未销。
去去全身担荷得，石龙依旧碧岧嶤。

[七言绝句]
僧舍萧疏竹苇间，开轩处处面云山。
诗家不及禅家乐，坐卧湖光百虑闲。

[七言律诗]
秋林何翅一般香，楚思无穷属野航。
不必再参庞老语，要须先会接舆狂。
青灯渐向韦编熟，白露初添玉井凉。
久矣荡除人我相，莫疑高尚鄙侯王。

[五言律诗]
传绪祖风懿，居乡家道肥。
群书了渔猎，一性自弦韦。
官仅纡黄绶，时须补黑衣。
空缠百身恨，遽作九原归。

[七言绝句]
酴醿一架煖争开，投老看花得几回。
兴以芳时寻醉去，诗从永日送香来。

[五言律诗]
去远即相忘，归近不可忍。
儿女已在眼，眉目略不省。
喜极不得语，泪尽方一哂。
了知不是梦，忽忽心未稳。

[七言绝句]
山县萧条早放衙，莲塘无主自开花。
三义路口炊烟起，白瓦青旗一两家。

[五言律诗]
自有人间分，何须郭外田？
和光游聚落，独兴入山泉。
河曲编萧坐，灵台结絮眠。
还应多藏客，辛苦没残年。

[五言律诗]
取第如前俯，论兵度昔贤。
击奸清相位，捧日上虞渊。
气节公卿右，勋庸日月边。
一生惟许国，史牒谅盈编。

[七言绝句]
数间老屋云松下，半亩方塘水竹村。
先生观化耿独坐，不觉寒深雪塞门。

[七言律诗]
旋装新架对庭除，多谢春工与点酥。
云叶扶疏成翠幄，玉花浮动满龙须。
招邀蜂蝶来书幌，燕集宾朋共酒壶。
荫酿欲教香入骨，醉中芳馥任歌呼。

[七言律诗]
蓬瀛宫阙隔埃氛，帝乐天香似许闻。
瓦弄寒晖鸳卧月，楼生晴霭凤盘云。
共谁交臂论今古，只有闲心对此君。
大隠本来无境界，北山猿鹤漫移文。

[七言律诗]
马鸣溪上想英概，牛口庄头访故庐。
登场罗列万石廪，插架纵横千卷书。
有怀西山古凤鸟，更看北壑今鲲鱼。
江水江花两无尽，后之来者应何如。

[五言律诗]
松筠宜岁晚，冰雪照人清。
无限相从乐，空添别后情。
官期何日满，归计未能成。
不起思予念，输君道眼明。

[七言绝句]
九疑深路遶山回，木落天清猨昼哀。
犹隔箫韶一峰在，遥传五马向东来。

[七言绝句]
日脚淡光红洒洒，薄霜不销桂枝下。
依稀和气排冬严，已就长日辞长夜。

[七言绝句]
绿玉初抽粉尚深，清风便伴此君吟。
虽然未见凌霜操，已是先虚应物心。

[七言律诗]
尧夫非是爱吟诗，诗是天津𥩟立时。
有意水声千古在，无情山色四边围。
孤鸿远入晴烟去，双鹭斜穿禁柳飞。
景物不妨闲自适，尧夫非是爱吟诗。

[七言绝句]
懒将诗句上桃符，柏叶椒花一例无。
却笑简斋元不简，舟中犹自饮屠苏。

[五言律诗]
仙人修炼地，玉井著神功。
日月双轮见，阴阳两窍通。
可堪清澈底，那更施无穷。
尚冀丹砂力，当浇尘念空。

[五言绝句]
当轩弥滉漾，孤月正裴回。
谷口猨声发，风传入户来。

[五言绝句]
东湖东湖见，西湖西湖见。
八月十五夜，皎皎如镜面。

[五言律诗]
夏夜忽已半，东冈月初生。
起行遶庭树，爱此露滴声。
漂流忆安卧，局促念遐征。
幽怀谁晤语，华觞还自倾。

[七言绝句]
边藩□宴贺休征，细仗初排舜日明。
坐定两军呈百戏，乐臣低折贺升平。

[五言律诗]
客从都下来，远遗东华鲊。
荷香开新包，玉脔识旧把。
色絜已可珍，味佳宁独舍。
莫问鱼与龙，予非博物者。

[五言绝句]
宿雁犹惊渚，昏鸦已著林。
野平云散乱，江动月浮沈。

[五言律诗]
贺监旧山川，空来近百年。
闻君与琴鹤，终日在渔船。
岛露深秋石，湖澄半夜天。
云门几回去，题徧好林泉。

[七言绝句]
半窗图画梅花月，一枕波涛松树风。
不是客愁眠不得，此山诗在此香中。

[五言律诗]
久客问归津，如鸟脱网罗。
日夜数去程，未遑恤其他。
殷勤谢故人，送我山之阿。
舟转岸亦移，青林隔坡陀。

[七言绝句]
别殿和云鏁翠微，太真遗像梦依依。
玉皇揜泪频惆怅，应叹僧繇彩笔飞。

[七言绝句]
上到茶坡又栗坡，瘦筇倚倦碧嵯峩。
那知一片烟云澹，望眼偏于此处多。

[五言律诗]
西北尘游倦，东南野兴深。
帐空惭鹤怨，山暝忆猨吟。
大士真交臂，连篇契夙心。
会须携蜡屐，云峤陟千寻。

[七言绝句]
酒颁挏马莫分甘，金赐麟蹄敢搯尖。
红白赏残堪底用，雨中折赠未伤廉。

[七言绝句]
新篁娟娟如绿玉，潇然出尘澹无欲。
清风明月谁主张，留得此君在空谷。

[七言律诗]
南宫通籍唐先辈，白发天寒海上洲。
五鼎已推华屋梦，一尊犹及少年游。
桃源有吏今安避，铜雀何人死亦休。
祗羡龙钟老禅伯，倚栏无语看沙鸥。

[五言律诗]
白发怀闽峤，丹心恋蓟门。
官闲胜道院，宅远类荒村。
二月霜花薄，群山雨气昏。
东菑春事及，好向野人论。

[七言律诗]
北固楼前万顷秋，月明风定大江流。
从来此地多英杰，果有奇才副简求。
秀气一天开夜色，威名千里驾潮头。
山川长在人难老，应抱文章入相周。

[七言律诗]
忆过西湖上虎丘，雪霜乘兴偶来游。
苍崖古木见僧刹，落日微波迎画舟。
从道前尘都妄想，亦逢清境为淹留。
座中同是东南客，试说风烟似彼不。

[五言律诗]
莫恨东墙下，频伤命不通。
苦心如有感，他日自推公。
雨夜扁舟发，花时别酒空。
越山烟翠在，终媿卧云翁。

[七言绝句]
北风吹霜霜月明，荷叶枯尽越水清。
别来几度龙宫宿，雪山童子应相逐。

[七言绝句]
再三捞摝始方知，捉影逃形也太痴。
千眼大悲分得半，维摩老汉始全提。

[七言绝句]
蓦地波涛怒震霆，整冠危坐肯消魂。
乘风更驾飞帆去，要看夜潮生海门。

[七言绝句]
渺然一棹去何之，满目新诗与旧诗。
细读赠章多好语，顾怜追和却无奇。

[五言绝句]
淮海身如系，岷峨路去赊。
相思冰雪里，却立嗅梅花。

[七言绝句]
灯前飞入玉堦虫，未卧常闻半夜钟。
看著中元斋日到，自盘金线绣真容。

[五言律诗]
一尉千官底，公无势位分。
门墙时与进，道义得亲熏。
去矣难留佩，时哉盍致君。
南风秣陵路，征旆卷行云。

[七言律诗]
彭寿殇龄共两空，幻泡缘影梦魂中。
缺圆宿会长如月，飘忽浮生疾似风。
修短百年先后定，贤愚千古是非同。
南柯太守知人意，休问陶陶塞上翁。

[五言绝句]
客心千里倦，春事一朝归。
还伤北园里，重见落花飞。

[五言律诗]
写出吴中胜，平生历历经。
露窥烟渚静，山入柁楼青。
老气何由逸，奔晖不肯停。
北潭摇梦否，渌面照轩櫺。

[五言律诗]
燕方为去计，鸿已报来期。
老火晨相谢，新凉夜见私。
耽书灯可眼，渴睡簟宜肌。
好处分明是，橙黄橘绿时。

[七言律诗]
尊酒相逢半八仙，鬓丝我类杜樊川。
江东渭北四方客，楚尾吴头五月天。
莲社滥陪陶令饮，兵厨聊击陆生鲜。
待将红药翻阶句，别作鄱阳一集编。

[七言绝句]
白鸥吾有一日雅，畴昔见之相与亲。
沧浪忽欲从此逝，嗔我手揖无诗人。

[七言绝句]
耻字在人为甚大，根心羞恶不容无。
所存所失分岐路，为跖为尧遂两途。

[七言律诗]
长安恶少罢探丸，桴鼓声沉禁网寛。
三尺旧章闲玉律，八行优诏下金銮。
帝临宣室方前席，民值唐年耻画冠。
终日讼庭无一事，早调伊鼎佐汤盘。

[七言绝句]
干淳老人气岳岳，破冠穿履行带索。
撑肠拄肚书万卷，临风欲言牙齿落。

[七言律诗]
耆英会上十三人，当时世道如初春。
洛阳牡丹非昔比，妖怪百出年年新。
我见此图泪如雨，诸老翩然过何许。
何时梦见洛阳春，郑公插花潞公舞。

[七言绝句]
飞步临风亦快哉，雌雄何苦赋兰台。
只凭一弄渔舟笛，唤得凉飊渡水来。

[七言绝句]
萧条吏散如堪适，萧洒诗成亦可娱。
王谢异时同惠我，只惭笔力不能俱。

[七言绝句]
直缀还縚岸幅巾，三年海外见来频。
鬓髯若为添霜雪，始觉衰容更逼真。

[七言律诗]
金门射策尽名贤，谁似江南阎子然。
白虎谈经知独步，苍松入梦已多年。
凌云赋笔雄千古，倒峡词源倾百川。
若忆古人愁绝处，西陵花柳日芊眠。

[七言律诗]
故里登高接隽游，即今不计几番秋。
一樽尚与菊花醉，万事不禁江水流。
薄命虽多死闾巷，逢时亦有至公侯。
若论耄岁朱颜在，穷达皆当输一筹。

[五言律诗]
沿流出山来，度桥向城去。
晃朗雨复晴，峥嵘岁云暮。
闲常称心言，孰是得力句。
坞静见高明，林深认幽趣。

[七言绝句]
试问同参参底事，华亭秋晚水如天。
离钩三寸无人会，风起芦花落钓船。

[七言律诗]
独殿群芳占晚春，对花犹幸有斯人。
宓妃正自须曹赋，楚女何妨与宋邻。
醉著午风浓似酒，粧融朝雨细如尘。
邉城正藉诗书帅，爼豆于今识祭遵。

[五言律诗]
千家煮蔗浆，万里随风桅。
谷少蔗愈多，荒岁不疗饥。
初闻下令严，巨贾颇不怡。
至今训农文，可配七月诗。

[七言律诗]
韵语初疑掷夜光，顿驱热恼作清凉。
紫髯英槩云仍著，藏室文华锦绣香。
客况讵能论酒恶，高怀当不较龟长。
与公避地均休戚，天使诗人识漫郎。

[五言律诗]
岩壁自丛丛，年华寂寞中。
偶因移晓雨，似欲占春风。
嫩叶藏轻绿，繁葩露浅红。
孤根知幸否，从此对雕栊。

[七言律诗]
杏花岩左𣃁东岩，驱使淮山指顾间。
招信上流总奔赴，僧伽孤塔政弯环。
今来古往空陈迹，远草斜阳祇惨颜。
走马看山真懡㦬，忙中拾得片时闲。

[五言律诗]
山居五旬晴，山行一日雨。
太平咫尺间，千里隔跬步。
黄泥深三尺，风声更号怒。
谁语逋客知，山灵倘留汝。

[五言律诗]
傍海皆荒服，分符重汉臣。
云山百越路，市井十洲人。
执玉来朝远，还珠入贡频。
连年不见雪，到处即行春。

[七言律诗]
摸金郎久徧郊原，冢域犹欣草木蕃。
松已高年为老友，竹添新谱长仍孙。
四围秀色山浮几，一曲清溪水到门。
莫恨牛眠无瑞应，且欣老寿此身存。

[七言绝句]
春来南涧水初生，鸥鸟逢人自不惊。
步绕幽花随树歇，望寻高柳趁隄行。

[七言绝句]
井花湔手宝香焚，一念何曾隔紫清。
半夜瓦沟飞急响，化工元不吝生成。

[五言律诗]
少小各西东，天涯会两蓬。
相看身未了，欲别意无竆。
岁晚嵩山雪，天寒洛浦风。
寂寥倚孤剑，应忆笑言同。

[七言绝句]
种花之暇点春芳，把酒花边试洗粧。
差胜当年潘令尹，空栽桃李满河阳。

[七言律诗]
聘币凡三到水涯，东都莫是欠人才。
当时若使无新室，此地安知有钓台。
鱼水相忘身外乐，羊裘曾卧禁中来。
桐江一派清如昨，千古高风挽不回。

[七言律诗]
夜窗搔首发鬅鬙，病不胜衣倚瘦藤。
堪笑颜回忍饥面，常依韩愈看书灯。
残生已与灰俱冷，旧友谁如几可凭。
月落风生忽增气，掠簷劲翮有归鹰。

[五言律诗]
君子言无玷，夫人德有邻。
丝桐人世远，窀穸陇头新。
粧合闲明镜，吟窗积暗尘。
西风原上路，鸣铎为悲辛。

[七言律诗]
颓垣老屋寄荒村，八彩修眉俨若存。
古砌荒凉无历草，奠觞牢落想衢樽。
云山遶郭清如活，烟艇摇波渺欲翻。
循牒归来同胜赏，免烦诸友为招魂。

[五言绝句]
荣辱空中响，迷真逐妄想。
观其所由来，尽属虚捞攘。

[七言绝句]
老子平生不解愁，花开酒熟万缘休。
更教不为黄花醉，枉却今年一片秋。

[七言律诗]
宣制初闻下玉墀，又逢盛事协熊罴。
青霄灵昴凝祥久，紫府蟠桃结实奇。
养志增添龟鹤算，避权辞让凤凰池。
从今若校中书考，屈指当如郭子仪。

[七言绝句]
百城烟水渺无涯，一锡南来又北飞。
楼阁门开当日事，只今毫发不曾移。

[七言律诗]
石头城下何纷纷，将军疋马气如云。
金鼓死兮弓矢休，势失英雄不自由。
风淅淅兮月沉沉，荻花满岸江水深。
千年江水留明月，一片将军报国心。

[五言律诗]
风流谁代子，虽有旧无双。
欢酒言相送，愁弦意不降。
落花馥河道，垂杨拂水窗。
海潮与春梦，朝夕广陵江。

[五言律诗]
材名参上流，徙薪知曲突。
趣向期真源，悟悦须法窟。
楚谣与汉风，要自非凡骨。
幻药不可当，灵根贵英发。

[七言绝句]
蜀阜山头老钝顽，白云深处小凭栏。
头头总是侬家事，可笑游人作景看。

[五言律诗]
右军堂下过，尚有读书坛。
水曲觞何在，池荒墨未干。
人多寻古迹，我亦渡寒滩。
要把兰亭记，摩挲醉眼看。

[五言律诗]
敢叹邉氛炽，今闻公道开。
中原非世事，南国自人材。
朱履羞弹铗，黄金谩筑台。
天涯转蓬恨，何地赋归来。

[七言绝句]
载雨驾雷翻覆顷，漏星藏月卷舒间。
若将云与诗人比，政恐云无日日闲。

[七言绝句]
今我老无崖险句，送人行不折杨花。
前头有问又须道，黄面禅和吃酽茶。

[七言绝句]
个中真味久难忘，但觉人间万事忙。
今日为公留不得，剩分诗思入山堂。

[七言绝句]
临机一味放憨痴，其毒尤深棒喝时。
堪笑人来夸敏手，得便宜是落便宜。

[五言律诗]
世变事难必，天伦爱自深。
醉醒皆外物，甘苦共初心。
倦翼山招返，寒林风为吟。
何当长聚首，衰境况侵寻。

[七言绝句]
非唯剑鹤独难留，触事皆闻被债收。
赖是豪家念寒馁，却还渔岛与渔舟。

[五言律诗]
柯山通细履，幽步近青红。
送目无穷浪，吹花尽日风。
余生付沮溺，高论看夔龙。
陈许春多雪，吾行亦欲东。

[七言律诗]
篁竹参天无人行，来游者多蹊自成。
石屏重叠翡翠玉，莲荡宛转芙蓉城。
世缘遮尽不到眼，幽事相引颇关情。
一炉沈水坐终日，唤梦鹁鸪相应鸣。

[五言绝句]
移萱树之背，丹霞间金色。
我有忧民心，对君忘不得。

[五言律诗]
日晚大堤行，莽然千里平。
天低垂旷野，风壮撼高城。
列肆居茶估，连营宿戍兵。
累累北门堠，泪尽望神京。

[七言律诗]
相鹤先经古罕俦，一诗檃括尔才优。
云天杳杳仙骐𩨄，蓬海茫茫我楫舟。
赴陇光荣空似凤，乘轩浩荡不如鸥。
渊材多事添烦恼，一夜胎仙频倚楼。

[七言律诗]
坐来簌簌山风急，山雨随风暗原隰。
树带繁声出竹闻，溪将大点穿篱入。
饷妇寥翘布领寒，牧童拥肿蓑衣湿。
此时高味共谁论，拥鼻吟诗空伫立。

[五言律诗]
身事未如意，眉头不暇攒。
青衫笑官冷，白屋带儒酸。
癖性生来澹，中年贫最安。
不为温饱计，尽可耐饥寒。

[七言绝句]
堕絮随风花作尘，黄楼桃李不成春。
只今容有名驹子，困倚栏干一欠伸。

[七言律诗]
天回驿畔江如染，凤集城边柳似搓。
万事已随流水去，一尊将奈夕阳何。
是非无定言何益，穷达徐观得孰多。
幸有渔蓑归故里，不妨高枕且酣歌。

[七言律诗]
阶下青苔欲染衣，晴光才漏又霏微。
冲风燕子衔泥去，隔树鹁鸪嗔妇归。
乍冷乍阴将禁火，自开自掩不关扉。
浑身酸削懒能出，莫怪与公还往稀。

[七言绝句]
邦人喜见我之官，叠足骈肩陇亩间。
莫道使君来已暮，使君知是爱求闲。

[七言律诗]
一别京华近十年，此心无日不悠然。
嗅梅得句天然巧，把酒开怀地自偏。
铁砚不须兵十万，铜盘何用客三千。
功名自有风云会，不遇风云毋自煎。

[七言律诗]
生平人比似维摩，试比尪孱不啻过。
旧摘衰髯今雪徧，频揩病眼转花多。
从来世味聊复尔，此去官身如老何。
收拾颓龄加药饵，尚堪风月对婆娑。

[七言绝句]
海边憔悴多情客，想见一枝寒玉色。
愿君攀折赠余香，勿使随风自狼籍。

[五言绝句]
夫子素多疾，别来未得书。
北庭苦寒地，体内今何如。

[七言绝句]
一池春水应江潮，中起沙鸥数尺高。
谁谓风云远朝市，乱山深处亦波涛。

[七言绝句]
传语李君劳寄马，病来唯著杖扶身。
纵拟强骑无出处，却将牵与趁朝人。

[七言绝句]
峥嵘南揖展旗山，旗鼓相临缥缈间。
雷动满城春不去，龙吟今日剑须还。

[七言绝句]
客路浪成千里缴，老怀虚过一春遨。
落红刚被风扶起，恰与连云石栈高。

[七言律诗]
扶持又度改年时，耄齿侵寻敢自期。
中夕祭余分馎饦，黎明人起换锺馗。
春盘未抹青丝菜，寿斝先酬白发儿。
闻道城中灯绝好，出门无日叹吾衰。

[五言律诗]
啸傲村田景，巾裾得所从。
壮图因酒动，睡思向书浓。
坐见云归岫，吟闻雨溅篷。
但无诗准备，何以谢情悰。

[七言绝句]
江身台殿切空云，夜月鱼龙影不分。
八十老僧相引说，潮痕不上郭公坟。

[七言绝句]
飞泉一派木千章，九节蒲根涧里香。
拔宅不留鸡与犬，至今无处问仙方。

[七言律诗]
酪和盘樱旧宴空，凤岐新辟逐旌弓。
坐陪府幄谈成薮，趋问家庭史有公。
春斝促浮萍叶紫，夜章催刻密枝红。
青袍玉骨英游盛，上路争看侧帽风。

[七言绝句]
指谓名场结浄缘，修行随处护龙天。
只今挽下银河水，已污缁尘四十年。

[五言律诗]
世有凝香乐，君侯总未知。
清斋灯火夕，闭合荔支时。
郡小留难住，民愚去始思。
两年案头笔，一字不容私。

[七言律诗]
高步英躔恰妙龄，曙华相照有余荣。
早逢周室遵儒雅，亲见文公迓太平。
可但清标称玉润，共知具体得金声。
庙堂方契千年会，侧听康哉语载赓。

[七言律诗]
浩歌纵饮任天机，莫使欢娱与性违。
玉枕醉人从独卧，金羁倦客听先归。
须知会府闲时少，况复边城乐事稀。
花卉正浓风日好，今年已不负春晖。

[五言律诗]
当时丈人殁，虽少守孤儿。
以及成名誉，何尝厌藿藜。
暮年终飨福，阴骘不应欺。
莫使碧江上，独传陶母碑。

[五言律诗]
客舍见春草，忽闻思旧山。
看君灞陵去，匹马成臯还。
对酒风与雪，向家河复关。
因悲宦游子，终岁无时闲。

[五言律诗]
何事尽参差，惜哉吾子诗。
日令销此道，天亦负明时。
有路当重振，无门即不知。
何当见尧日，相与啜浇漓。

[七言律诗]
峰回路转九重关，一柱擎天锁翠烟。
斧凿无痕开六洞，珮环如响萃群仙。
岩前翔涌云根石，林下萦飞玉色泉。
为爱丹霞留物外，经纶事业付他年。

[七言律诗]
空山落日见野鹘，千仞峰尖巢嵂屼。
脚根不受绦旋萦，眼底熟知狐兔窟。
翻云掠草惊万人，招呼不来难可驯。
不来未必非君福，饥啄君家鸡与鹜。

[七言律诗]
吴头楚尾秀山川，一分才华占得全。
和气暖敷冬有日，清风寒压瘴无烟。
分麾共领南门钥，簪笔终归北阙天。
寄语江阳夷落道，安排春织待新编。

[七言绝句]
傍窗幽鸟语匆匆，云阵群山雪辊风。
信有农谈四邻久，隔篱烟火醉眠中。

[七言绝句]
故人别我江东去，不堪回首城边路。
明日思君不见君，惟有春云满江树。

[七言律诗]
世事纷纭汝所知，欣然领略尚何疑。
穷居自是长年术，魔境常为定力资。
人但与游无德怨，酒皆可醉略醇醨。
兰亭宾主今何在，修竹依然似曩时。

[七言律诗]
淮南苦寒不可度，积雪连山风倒树。
长淮冻绝鱼龙愁，哀鸿傍人飞不去。
雪中寒日无暖光，六龙瑟缩不肯骧。
老惫孤舟且复止，坚冰三尺厚于墙。

[七言律诗]
一枝柔橹听咿哑，炊稻来依野老家。
山寺日中斋鼓动，江楼风急酒旗斜。
绿梢袅袅摇新竹，翠蔓离离熟早瓜。
闲客去留随所遇，不知何处送栖鸦。

[七言绝句]
裂去儒冠今几年，颠毛萧索任垂肩。
相逢记得初相识，回首西风一泫然。

[七言绝句]
蒲茸承露有佳色，茭叶束烟如效颦。
盈盈一水不得渡，冷翠遗香愁向人。

[七言律诗]
嘴长毛短浅含臕，久向山中食药苗。
蒸处已将蕉叶裹，熟时兼用杏浆浇。
红鲜雅称金盘饤，熟软真堪玉箸挑。
若把膻根来比并，膻根自合吃藤条。

[七言绝句]
多谢清风日扫庭，与君同种菊青青。
开花烂熳君何在，莫忘萧条我独醒。

[七言绝句]
黄花白发两关情，并入斋房长短更。
久客自知秋意思，底须蛩雨做寒声。

[七言律诗]
荆吴相望各天涯，千里柴车鹿自随。
解辔定应春尽日，及归宜待鹤来时。
圣贤莫负樽中渌，日月长为物外迟。
若过匡庐访真隠，卧龙庵下有期颐。

[七言绝句]
三间小阁贾耘老，一首佳词沈会宗。
无限当时好风月，如今总属绩溪翁。

[七言绝句]
心是根，法是尘，两种犹如镜上痕。
尘垢尽时光始现，心法双忘性即真。

[七言绝句]
云木何时两翅翻，玉笼金锁祇烦冤。
真须强学人间语，举世无人解鸟言。

[五言律诗]
去路连崇岭，扁舟上涨涛。
不违将母愿，敢叹独贤劳。
境静归凫鴈，庭空长艾蒿。
不妨频拄颊，千里寄风骚。

[五言律诗]
言避一时暑，池亭五月开。
喜逢金马客，同饮玉人杯。
舞鹤乘轩至，游鱼拥钓来。
座中殊未起，箫管莫相催。

[五言绝句]
早觅为龙去，江湖莫漫游。
须知香饵下，触口是铦钩。

[七言律诗]
天齐玉立万孱颜，三日深行紫翠间。
便是昨来千佛阁，望中见此两州山。
诗家寒刮少陵骨，宫样高梳西子鬟。
祗好遥看莫登览，今晨登处鬓都斑。

[五言绝句]
胸中万卷书，一字用不著。
归休始太息，竟是为农乐。

[五言律诗]
长公不肯仕，曼容亦辞官。
高车与驷马，祇可夸外观。
玄凤栖昆仑，杳杳天风寒。
沆瀣以为饮，朝霞以为餐。

[七言绝句]
祝融嘘火扇骄阳，北陆迎寒酿雪霜。
安得金风专岁令，四时心地有清凉。

[七言律诗]
南来冠盖总名流，契合全忘是宦游。
清甚夜寒金井露，莹于霜晓玉壶秋。
梅关景物诗陶写，莲幙风流酒劝酬。
只恐乌罗留不住，汉庭山立看扬休。

[七言律诗]
饥年得雪意殊佳，天亦终怜田父家。
是处连云畦宿麦，一时积水散空花。
预占餠饵真堪喜，若比琼瑶未足夸。
我正坐须来岁𪎊，夜中踏瓮喜无涯。

[七言律诗]
司徒硕德今无比，太尉殊勋固绝伦。
偶以暮年陪盛宴，喜将白发照青春。
八公有秽山空著，四皓当衰心且伸。
元老相望疎迹在，不应此会媿前人。

[七言绝句]
北山烟雾始茫茫，南津霜月正苍苍。
秋深客思纷无已，复值征鸿中夜起。

[七言律诗]
宿雨清秋霁景澂，广亭高树向晨兴。
烟横博望乘槎水，日上文王避雨陵。
孤棹夷犹期独往，曲阑愁绝每长凭。
思乡怀古多伤别，况此哀吟意不胜。

[七言律诗]
一德交孚叶两仪，嘉禾嘉粟献珍奇。
祥呈属邑信非偶，瑞应明禋若有期。
周纪唐封生秀颖，汉歌郊庙产灵芝。
何如近在王畿内，庆典珍符萃一时。

[七言绝句]
工夫一日不专精，面目尘埃已可憎。
何必鉴人明得失，青铜相对即良朋。

[五言律诗]
晚照背高台，残钟残角催。
能销几度落，已是半生来。
吹叶阴风发，漫空暝色回。
因思古人事，更变尽尘埃。

[七言绝句]
荦确悍顽经数驿，醒然初挹碧嶙峋。
眼明骤与真山晤，不比逃虚见似人。

[七言绝句]
前朝诏住栖贤寺，雪夜逃居岩石间。
想见煮茶延客处，直缘生死不相关。

[七言绝句]
方舟冲破湖波绿，联骑蹋残花径红。
七十年间人换尽，放翁依旧醉春风。

[七言绝句]
漠漠秋高露气清，新蒲倚石近溪生。
夜来雨后西风急，静向窗前似有声。

[七言绝句]
八九雨点青春老，三两鶑声绿荫深。
眼界无尘归路稳，丹青难画此中心。

[五言律诗]
静夜有舟下，中流闻橹声。
隔窗灯已暗，卷幔月微明。
渐向寒湾远，遥应宿枕惊。
客心何苦急，曾是不缘名。

[五言律诗]
郗家庭树下，几度醉春风。
今日花还发，当时事不同。
流言应未息，直道竟难通。
徒遣相思者，悲歌向暮空。

[五言律诗]
往在西雍日，从容许拜亲。
杏花坛壝古，萱草户庭春。
曾是升堂客，应为执绋人。
壶公天一角，吹泪洒车尘。

[七言绝句]
石人犹自立蒿莱，拂读残碑字字哀。
邻冢已浇寒食酒，野风分送纸钱来。

[七言绝句]
江雨蒙蒙作小寒，雪飘五老发毛斑。
城中咫尺云横栈，独立前山望后山。

[五言绝句]
汾桂秋水阔，宛似到阊门。
惆怅江湖思，惟将南客论。

[五言律诗]
小雨新凉进，遥山翠霭分。
稻粱先告病，粟麦晚收勋。
助尔农人喜，嗟余课子勤。
跨馿穷有相，琢句老无闻。

[七言律诗]
灾祸妖祥判立谈，白头犹舞茜衣衫。
卖符效速抛农业，治祟年深转法衔。
三老赛冬为杀豕，四婆开岁倩祈蚕。
暮归舍下分余胙，不信人间有季咸。

[七言绝句]
谁道灵光独不焚，孔堂金石至今存。
皇王帝伯从开辟，不毁乾坤一合门。

[七言绝句]
曾见升坛落发时，伽黎衣冷影离离。
少年同队修禅者，秋水莲中玉一枝。

[七言律诗]
屋角鸣鸠唤晚晴，眼惊新火一番明。
兵戈处处伤时事，花柳村村恼客情。
无复御廊分冷食，只将蹋鞠醒春酲。
德公上冢知何日，满眼春愁太瘦生。

[七言律诗]
天寒官舍转骚骚，败壁饥虫永夜号。
应对短檠呵冻手，只将长卷扫冰毫。
官游久矣空环辙，生事萧然孰载醪。
亦有从前经国意，拔贤人或望山涛。

[五言律诗]
骤雨半日许，新泥一尺余。
鹧鸪忧我马，杜宇爱吾庐。
问宿忻逢竹，停餐迟买蔬。
明朝踏归路，晴霁定何如。

[七言绝句]
酒壮千林如欲舞，诗豪万景不容骄。
山中肯着如斯客，来听春风婆餠焦。

[七言绝句]
邹子当年吹玉律，解令寒谷暖生春。
岂知此有冯夷宅，六月飞花冷扑人。

[七言律诗]
清净无营即自由，神僊何必待人求。
秦皇多诈死犹讳，汉武穷兵老未休。
巨费漫悲徐市药，怪书空验少翁牛。
须知方寸真元意，不在层城十二楼。

[七言律诗]
流水青山一榻深，铜柯石干半窗阴。
公余点校七分易，老去服行三字箴。
消长乘除观物理，存亡操舍验人心。
日长大得官闲力，乳燕鸣鸠尽好音。

[五言律诗]
五帝三皇主，萧曹魏邴臣。
文章唯返朴，戈甲尽生尘。
谏纸应无用，朝纲自有伦。
升平不可记，所见是闲人。

[五言绝句]
徒闻管弦切，不见舞腰回。
赖有歌梁合，尘飞一半来。

[七言绝句]
运数从来略相似，人人总道疾堪忧。
岂知不死还相对，更把新诗互唱酬。

[五言律诗]
地僻门常闭，家贫客自疏。
溪山行老我，风月不欺予。
谩有书成诵，端无货可居。
清江千里道，持此问舂锄。

[五言律诗]
客久归无计，家书懒再看。
寄声花郑重，为报竹平安。
诗酒吾能老，饥寒汝自宽。
今年新酿熟，收拾钓鱼竿。

[五言律诗]
昔日程文士，中间侍坐宾。
游陪惭晚辈，待遇过它人。
方叹龙门远，俄惊马鬛新。
西园行乐处，引领但沾巾。

[七言律诗]
摇落霜林一半红，潇湘秋色有无中。
未寻岳麓抱黄洞，先到衡阳回鴈峰。
茱菊有情迎九日，旌旗无力舞西风。
年年佳节多行路，玉帐樽罍幸不空。

[五言律诗]
久住荆溪北，禅关挂绿萝。
风清闲客去，睡美落花多。
万事皆妨道，孤峰谩忆他。
新诗旧知己，始为味如何。

[七言绝句]
一寸春霏拂绮寮，蕙花江上雪初销。
伤心燕子重来地，无复人吹紫玉箫。

[五言绝句]
戍亥重逢日，乾坤透迥时。
幻身今已脱，明日有丹梯。

[七言律诗]
载酒无人过子云，年来家酝有奇芬。
醉乡杳杳谁同梦，睡息齁齁得自闻。
口业向诗犹小小，眼花因酒尚纷纷。
点灯更试淮南语，泛溢东风有縠纹。

[七言律诗]
月峡瞿塘云作顶，乱石峥嵘俗无井。
云安酤水奴仆悲，鱼复移居心力省。
白帝城西万竹蟠，接筒引水喉不干。
人生留滞生理难，斗水何直百忧宽。

[五言律诗]
青简兴亡骤，苍规代谢频。
悬知千古恨，政似一年春。
甫换锺馗旧，俄闻杜宇新。
梨花自寒食，谁酹石麒麟。

[七言绝句]
一屋堆鞋笑领军，人间沧海几扬尘。
卷舒不与心为累，琪树瑶林别有春。

[七言律诗]
讲余衣袂受风轻，来与阑干共晚晴。
山倚南云屏迤逦，江迎西月锦鲜明。
道心千古飞鸢接，秋意一楼宾雁横。
老栢上头天尺五，莫歌金石出商声。

[七言律诗]
寓居萧寺憇衰迟，得酒宁论浊与醨。
闲里风光常自喜，暑中人事弃如遗。
一溪烟水渔乡后，万叠苍山月上时。
竹杖芒鞋田岸久，稻花细细岁丰姿。

[七言律诗]
禁中前欲唤公归，读轼文章每叹奇。
玉节不烦熬雪海，金芝元合产铜池。
愈郊各洗饥寒语，甫白曾为汗漫期。
上尽青云记回首，某丘某水钓游时。

[七言律诗]
句谿曲曲剡山重，谁访桑门物外踪。
超世有言皆实际，示人无意在机锋。
平生怀抱佳高遯，壮岁衣冠锁俗容。
每想清蝉心暂寂，秋声萧瑟夜庵松。

[七言律诗]
墨妙初看眼自明，诵诗还见五言城。
不惟喜获吾党士，要是未忘山谷盟。
我亦可怜耽句癖，君其勉力振家声。
祗今此道寒如水，莫以微官取重轻。

[七言律诗]
何事相寻向此游，入城不似出城幽。
山于屋外参差见，水到门前款曲流。
树腹半空栖伏翼，竹梢初动蔓牵牛。
分明记得前回过，斜月疎钟到客舟。

[七言律诗]
湖边景物属秋天，楼上风光似去年。
仙侣缑生留福地，湘娥帝子寄哀弦。
云门自统轩台外，木叶偏飞楚客前。
极目江山何处是，一帆万里信归船。

[七言绝句]
洲觜崭崭乱石排，濯风寒浪踏苍苔。
长江万里从西北，泻向幽人两足来。

[七言律诗]
麦秋塲圃面颜光，蚕月丝车茧水黄。
豆饭饷田薅鼓住，田塍收水妇翁忙。
明沙粲粲流泉慢，绿竹猗猗苦笋香。
赩日不黔形自黑，剩收斗粉傅何郎。

[五言律诗]
著瓦霜威重，侵窗月色昏。
相依纸帐梦，犹胜火炉蹲。
伸脚三更稳，回头一笑温。
温柔非老事，付与少年论。

[七言绝句]
雪晴宫树有新梅，来报东郊淑气回。
春令先从天上起，年芳初向日边开。

[七言绝句]
北风吹雪四更初，嘉瑞天教及岁除。
半盏屠苏犹未举，灯前小草写桃符。

[七言绝句]
阴阴密叶韵黄鹂，乐事宫中圣得知。
永日留连惟史帙，薰风拂掠到琴丝。

[七言绝句]
几载游山成负约，千年有寺未曾登。
却因名利经行此，羞对林间问我僧。

[七言绝句]
诚翁仅有四千首，惟放翁几满万篇。
老子胸中有残锦，问天乞与放翁年。

[五言律诗]
狂霖昏悲吟，瘦桂对病卧。
檐虚能彯斜，舍蠹易漏破。
宵愁将琴攻，昼闷用睡过。
堆书仍倾觞，富贵未换个。

[七言绝句]
去年灵麓未空寒，一客南归不足叹。
学子今翻辞使旆，归来只得片碑看。

[七言律诗]
编排老朽我为魁，绿鬓朱颜可得回。
周雅辍吟悲顾复，楚骚长叹诵恢台。
鸿飞灭没孤身在，燕逐炎凉几客来。
苜宿黎祁汤餠供，一浇眊矂强持杯。

[七言绝句]
掀翻海岳求知己，雪刃横身立太平。
野老不知尧舜力，冬冬打鼓祭江神。

[五言律诗]
近见头陀伴，云师老更慵。
性灵闲似鹤，颜状古于松。
山里犹难觅，人间岂易逢。
仍闻移住处，太白最高峰。

[七言律诗]
彊弩当年讨不庭，功成身退炳丹青。
囊沙泽畔知兵法，聚米山前识阵形。
骥老未甘秋伏枥，剑闲犹觉夜冲星。
分茅锡土传家牒，钟鼎还须为勒铭。

[五言律诗]
客睡何展转，青灯暗又明。
春云藏泽国，夜雨啸山城。
许国有寸铁，耕田无一成。
朦胧五更梦，俄顷踏王京。

[五言律诗]
亭亭花一树，乍发小东墙。
碧管描春色，丹锋点化工。
凝窗时染翰，弄影日书空。
莫问龙蛇事，临池兴不穷。

[七言律诗]
仙都补吏向天涯，归棹南游事事嘉。
冬课洞庭千户橘，春尝石缝一枪茶。
蓬山厌直抛铅摘，公府伤离念棣华。
二纪编酬老朋伴，何时相逐访烟霞。

[五言律诗]
凭君满酌酒，听我醉中吟。
客路如天远，侯门似海深。
新坟侵古道，白发恋黄金。
共有人间事，须怀济物心。

[七言绝句]
昨日愁霖今喜晴，好山夹路玉亭亭。
一峰忽被云偷去，留得峥嵘半截青。

[七言律诗]
十丈层簷日脚留，香风吹滟曲江秋。
石梁架海三山近，玉井移莲八月稠。
白雪高盘初缕鲙，青天露坐晚临流。
夹城飞观烟云合，端觉身从物外游。

[七言律诗]
神螺卷雨入田畴，留得公堂一片秋。
天上已催郎署去，人间难挽使华留。
莫嫌仲举题舆晚，犹及东坡秉烛游。
易在虎皮公在坐，试开宝箧为人谋。

[七言绝句]
雪压狐裘醉玉京，夜闻歌吹到天明。
寒窗病起今头白，始听春蚕食叶声。

[五言律诗]
吴楚半秋色，渡江逢苇花。
云侵帆影尽，风逼雁行斜。
返照开岚翠，寒潮荡浦沙。
余将何所往，海峤拟营家。

[七言律诗]
白头为郡清秋别，山水南行岂觉赊。
楚老只应思入境，吴儿从此去移家。
馆依高岭分樟叶，路出重江见苇花。
务退唯当吟咏苦，留心曾不在生涯。

[七言律诗]
碧苇萧萧风淅沥，村巷沙光泼残日。
隔篱炊黍香浮浮，对门登网银戢戢。
刺舟渐近桃花店，破鼻香来觉醇酽。
举篮就侬博一醉，卧看江山红绿眩。

[七言绝句]
龟纹薄薄胜纨纱，不用销金学党家。
却似矮篷晴载雪，白云横幅乱梅花。

[五言律诗]
孤棹闽中客，双旌海上军。
路人从北少，海水向南分。
野鹤伤秋别，林猨忌夜闻。
汉家崇亚相，知子远邀勋。

[七言绝句]
屋后瓜畴接芋区，门前寥落翳庵䕡。
愚痴不顾妻儿笑，依旧灯窗夜读书。

[五言绝句]
三宫催解粽，妆罢未天明。
便面天题字，歌头御赐名。

[五言律诗]
如君七十少，梨栗有坚牙。
琴杖新行李，云泉旧世家。
讲求栽树法，拂拭钓鱼车。
独美今归去，青衫脱有涯。

[七言律诗]
七夕今同末伏辰，方塘陶暑集珍群。
娇鸎万啭风前曲，秀岭千层水上云。
幽鹭倚蒲真入画，香荷擎酒不须熏。
天孙莫衒机头巧，倒载归来岂羡君。

[五言律诗]
何意亲杯杓，初期乐性真。
若教狂胜德，多被酒忘身。
谈笑交情密，氤氲酒力醇。
劝酬如错杂，莫过两三巡。

[五言律诗]
畴昔乡评事，风流出后生。
早联华萼秀，先得桂枝荣。
守死尊文墨，持平御重轻。
已焉休茹恨，三凤伫飞鸣。

[七言绝句]
春光到此未须归，绿替红残已暗围。
说与群儿休赶逐，要看宛转自然飞。

[七言绝句]
龙眠不似虎头痴，笔妙天机可并时。
苏仙漱墨作苍石，应解种花开此诗。

[七言律诗]
灯涩秋光静不眠，叶声身影客窗前。
闲园露湿鸣蛩夜，急雨风吹落木天。
城见远山应北岳，野多空地本南燕。
明朝欲别忘形处，愁把离杯听管弦。

[五言律诗]
客从济南来，遗我故人书。
墨淡字疏行，故人情有余。
上言犹健否，次问意何如。
只今意何有，思食故溪鱼。

[五言律诗]
皇天开太极，庚戌圣人生。
六籍文将绝，千年道复明。
渊源罗仲素，师友李延平。
遶舍闽溪急，潺湲洛水声。

[五言绝句]
闻道菖蒲节，龙舟一一修。
雨凉虽少憇，郡圃不妨游。

[五言绝句]
人生孰非梦，梦里见庐山。
若了元无梦，何曾有往还。

[七言绝句]
腹腴端可饱新欢，柳贯霜鳞照眼寒。
莫惜宝刀烦玉腕，要看飞雪下金盘。

[七言绝句]
底处娇黄蜡样梅，幽香解向晚寒开。
故人未寄岭头信，先报江南春意来。

[五言律诗]
许多清意思，都在此乡间。
有石半枕水，无窗不面山。
侵衣青霭润，拥钓白云闲。
未许嫌幽寂，古人曾闭关。

[七言绝句]
老鸦声里度朝昏，凶吉由来我不分。
惟有渊明心莫逆，一函经罢醉醺醺。

[七言律诗]
立顷谈余袂辄分，乖离数数异朋群。
君如天揭行空日，我亦风吹过岭云。
不许范张同饭黍，空慙李杜共论文。
睽违动涉经年里，棋垒诗坛要策勋。

[七言绝句]
跌宕平生万里程，盘车一展老心惊。
溪昏树暗牛争力，似听当年风雨声。

[七言律诗]
精一危微尚赘辞，只须三语好为之。
风清月白此良夜，雪暗云昏彼一时。
玉斧照廊开嗣圣，金縢纳册付宫姬。
思成门外荒荆棘，惆怅何人失令规。

[五言律诗]
翠幙卷东冈，欹眠月半床。
松声悲永夜，荷气馥初凉。
清话非无寄，幽期故不忘。
扁舟亦在眼，终自懒衣裳。

