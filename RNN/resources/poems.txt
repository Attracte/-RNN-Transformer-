艰生数寸得能孤，满望亭亭百尺余。
霜雪未零摧折去，不材何用腹心枯。

黄鹤楼前旧月明，吴王台上莫秋声。
离情只在斜阳里，断柳荒烟写不成。

老树今逾七十霜，冰魂玉骨自孤芳。
大家扶起摧残后，此是吾家召伯棠。

曲曲盘洲径，苍崖路几层。
翠微深处坐，闲话正留僧。

余自来天台，凡经几万回。
一身如云水，悠悠任去来。
逍遥绝无闹，忘机隆佛道。
世途岐路心，众生多烦恼。
兀兀沈浪海，漂漂轮三界。
可惜一灵物，无始被境埋。
电光瞥然起，生死纷尘埃。
寒山特相访，拾得常往来。
论心话明月，太虚廓无碍。
法界即无边，一法普徧该。

毂毂复毂毂，怪禽安用啼。
杏花已烂漫，月色正相宜。
提壶取新酒，酌我金屈巵。
行恐风雨来，乱红辞旧枝。
尚恨碧城鏁，阻邀白雪姬。
耳边无清歌，素饮方自怡。
尔何骋鸣声，弹射不肯飞。
初亦厌尔聒，既久不复疑。
但能怖愚俗，又足惊童儿。
天翁造尔躯，无乃私自欺。
爪吻异雕鹗，安能司祸机。
又不似群乌，凶报吉亦随。
白日窜深棘，夜鸣殊不栖。
劝尔勿毂毂，凤凰倏来仪。

王都重兵廪，命使总八方。
淮南舟车冲，三楚笼利长。
惟时有才彦，数计等桑羊。
八月赐诏行，朱斾插大航。
汴湍入秋涨，东鼓下镗镗。
今日发大梁，明朝过睢阳。
睢阳授经地，父老认道旁。
同业八十人，或贵或为郎。
先生殁大官，弟子无荷囊。
乃知诗书传，要在明三纲。
隋末闻仲淹，来学去佐唐。
唐初称名臣，鲜及杜与房。
亲见慕义人，专门起辉光。
我闻房杜流，已显惟王张。
云汉几万里，星宇争耀芒。
归来立螭头，莫爱鱼稻乡。

淡泊梅都官，苦硬孟东野。
韩欧舒而明，徐吕平而雅。
健阔到应刘，高深望屈贾。
章泉有斯人，身寄玉山下。

𬬻穟无风直，灯莲有月娇。
我常占乐岁，人自看元宵。
印信烽烟息，光辉玉烛调。
平生笑徼福，今夕为民徼。

人物相后先，筦库故多士。
若人海邦来，清渭照泾水。
风尘不自惮，远业正在此。
林深兰荃芳，波动金石止。
三年亦何事，一笑聊复尔。
天风今扶摇，势作九万里。
未令游蓬山，亦合佐槐市。
富贵善移人，须公直如矢。
平生十年书，喜见习凿齿。
少留更舂容，春醪荐鲂鲤。

诸佛不说说，祖师不闻闻。
留下一转语，千古镇乾坤。

山近觉寒早，草堂霜气晴。
树凋窗有日，池满水无声。
果落见猿过，叶干闻鹿行。
素琴机虑静，空伴夜泉清。

临水兴不尽，虚舟可同嬉。
还云与归鸟，若共山僧期。
世事吾不预，此心谁得知。
西峰有禅老，应见独游时。

麈髦副白玉，挥弄柔毵毵。
不独效击拂，与君为指南。
诸生临广坐，辩口剧春蚕。
此物为解纷，吾常见不谈。

养疴倦还往，南山卧荒庐。
风簷洒云雨，急景岁序徂。
旷焉亲知乐，睇望东城隅。
即事聊自吟，爰寂守玄虚。

色带墨痕迷旧沼，响随钟韵下层楼。

眼见嘉平忍更论，当时爵里至今存。
子真何苦更名姓，白首区区守市门。

休将斤斧向般挥，杀处谁知有活机。
我且双关聊自固，君无一眼漫相围。
只能暗里龟头缩，怎识伊边虎口危。
莫向人前夸己会，降旗几度送君归。

唐人作诗先作联，一联一句名几年。
后来作者如崩川，去千百里无洄沿。
又如商鞅坏井田，夷封沟洫开陌阡。
吟哦一变成号颠，秦张功甫出此编。
我读未竟心犁然，借归手抄家自传。
藏之箧笥待后贤，庶万有一唐风还。

东来一舸横天上，御风而行无点浪。
有人野服帽高簷，宛如赤壁图中样。
举手疾声呼先生，为我心孔开聪明。
辗然一笑若相语，乞得聪明不如鲁。

事简开樽有逸情，共忻官舍月华清。
每慙花欠河阳景，长愧琴无单父声。
未泰黎元惭旷职，纵行谦直是虚名。
与君尽力行公道，敢向昌朝俟陟明。

猗猗堂下竹，我来初萌芽。
生意甚蹇薄，才能出泥沙。
狂霖一夕作，霹雳连轰车。
回首未几日，其成何速耶。
修然数尺高，秀色蔚以佳。
余阴过盆池，喜跃见鱼鲑。
乃知地道敏，不待歳月賖。
念彼远游子，聨翩入京华。
势利勇奔趋，被服争豪奢。
外虽逐喜好，顾盼相陵夸。
中乃昏智识，有损无増加。
曾竹之不如，徒比草木花。
经风已簸落，枯槁良可嗟。
而我方涉世，浩渺无津涯。
因竹亦自悟，慨歌窗日斜。

破檗供朝爨，须怜是苦辛。
晓天窥落宿，谁识独醒人。

乐天遗迹暂徘徊，路入深云满径苔。
花影上栏吟未稳，东风空倩蝶飞来。

顿觉了，如来禅，岂独东方与竺乾。
充塞虚空无空缺，一毛孔里现三千。

休沐去人远，高斋出林杪。
晴山多碧峰，颢气疑秋晓。
端居喜良友，枉使千里路。
缄书当夏时，开缄时已度。
簷雏已飖飏，荷露方萧飒。
梦远竹窗幽，行稀兰径合。
旧居共南北，往来只如昨。
问君今为谁，日夕度清洛。

二年中散似稽康，此日无功换宠光。
唯有一般酬圣主，胜于东晋是文章。

客亭移枕待残更，起趁邻鸡第二声。
了了每添新悟解，营营无复旧心情。
兴来命酒禁诗瘦，老去衰容怯镜明。
况是杏花浓露晓，不应蒙被问春晴。

长安少年游侠客，夜上戍楼看太白。
陇头明月迥临关，陇上行人夜吹笛。
关西老将不胜愁，驻马听之双泪流。
身经大小百余战，麾下偏裨万户侯。
苏武才为典属国，节旄落尽海西头。

老翁垂七十，不复叹头颅。
浩荡新渔艇，凋零旧酒徒。
严徐元衮衮，管葛亦区区。
独有欣然处，登山未用扶。

祇知嫌湫隘，何意落崎岖。
问路因居者，褰裳媿仆夫。
恸曾怜阮籍，泣岂效杨朱。
不费幽寻胜，宁思捷径趋。

吾州之豪任公子，少年盛壮日千里。
无媒自进谁识之，有才不用今老矣。
别来十年学不厌，读破万卷诗愈美。
黄州小郡夹溪谷，茅屋数家依竹苇。
知命无忧子何病，见贤不荐谁当耻。
平泉老令更可悲，六十青衫贫欲死。
桐乡遗老至今泣，颍川大姓谁能箠。
因君寄声问消息，莫对黄鹞矜爪觜。

黄四娘家花满蹊，千朵万朵压枝低。
留连戏蝶时时舞，自在娇莺恰恰啼。

入暮凫钟警，乘凉鹄帐褰。
雾来灯欲湿，萤过草疑燃。
野气樽浮桂，幽香席藉荃。
无因招傲吏，同宿一壶天。

晓起看山谓得真，突然山外见嶙峋。
须臾释𪨗浑无迹，绝倒山灵解戏人。

半空烟雨有无间，碧玉屏开四面山。
我欲紫霄亭上望，吹笙人去几时还。

三峨直上片云飞，飞过匡庐惹住衣。
我亦朱轓暂容与，山南山北判清辉。

冰鉴传神苦未工，传来恰恰五秋风。
又将老丑形骸子，般入刘家画苑中。

有客来从天竺峰，渡溪恰趁一篙风。
秋风著力送行李，吹入燕岩松竹里。
松竹凄凄天作秋，空来空去空中浮。
高岩万丈耸空碧，仙翁骑鹤去无迹。
丹炉不火草芊芊，数间岩屋掩寒烟。
下有龙潭绿无底，瀑布悬崖千尺水。
夜来月影满空山，石钟一响生秋寒。
玉燕何年岩下舞，飞时化作满天雨。
尽言此岩多仙灵，白鹤点破一山青。
烟雾罩山石常润，莓苔满地翠无尽。
我欲诛茅此炼丹，夺取人间千岁闲。
有个高人陆岩主，抱琴对我弹中吕。
劝我他年归去来，此岩莫被烟云埋。

数日山林间，嵬眼复倾耳。
烦襟一以换，飘若方外士。
今朝出谷口，已觉俗虑起。
可惜身上衣，斑班遂尘滓。
回首林下游，何年赤松子。

钝庵来问钝何如，真个能参钝也无。
掘井及泉那用巧，磨砖作镜未为愚。
先师钵袋当传后，上座蒲团莫负渠。
我亦年来念休歇，约君同作钝工夫。

寒儒登第十三年，冲替归来卖尽田。
除却职田清俸外，不知何处遇神仙。

公孙昔放逐，牧羊沧海滨。
勉强听乡里，垂老西游秦。
自顾未为壮，徒为久辛勤。
君子岂必隠，孔子皆旅人。

近郊小径绝人行，水满菰蒲取次生。
沙岸雨来长集燕，桑田深处忽闻莺。

圣人嘉异种，移对诵弦堂。
双本无今古，千年任雪霜。
右旋符地顺，左纽象乾纲。
影覆诗书府，根盘礼义乡。
盛同文不朽，高与道相当。
洙泗滋荣茂，龟蒙借鬰苍。
毓灵全木帝，钟秀极勾芒。
气爽群居席，烟凝数仞墙。
阴连槐市绿，子落杏坛香。
布露周千尺，腾凌上百常。
傍欺泮林小，远笑峄桐黄。
屹若擎天柱，森如出日桑。
风中雕虎啸，云际老龙骧。
直欲惊魑魅，端疑待凤凰。
鳞差阙巩甲，干错羽林枪。
大节忠臣概，坚心志士方。
鲁宫侵不得，秦火纵何伤。
宣子休夸树，姬人漫爱堂。
松卑虚视爵，花贱柱封王。
谁念真儒迹，何当议宠章。

三月三番过弋阳，吾生辛苦莫思量。
磨圆滩石几年浪，丹尽江枫昨夜霜。
已算中途当度腊，更怜抵舍未为乡。
高眠旧有山中约，只欠青骡道士方。

尘埃中更有埃尘，时复双眉十为颦。
赖有年光飞似箭，是何心地亦称人。
回贤参孝时时说，蜂虿狼贪日日新。
天意刚容此徒在，不堪惆怅不堪陈。

水国寒消春日长，燕莺催促花枝忙。
风吹金榜落凡世，三十三人名字香。
遥望龙墀新得意，九天勅下多狂醉。
骅骝一百三十蹄，踏破蓬莱五云地。
物经千载出尘埃，从此便为天下瑞。

暑风空战荻萧萧，尽日舟行淖没腰。
曾见决堤忧螘漏，未闻涸辙纵鳅跳。
成渠致利今无郑，具备先时古有尧。
安得圩图比安上，忧时如侠奏清朝。

不接安书动隔年，二千里外极悬悬。
老亲强健知勤馔，诸子痴顽恐费鞭。
幸有田园堪卒岁，使知诗礼可无钱。
客中亦有风流罪，长伴梅花对月眠。

离群野雁在中庭，驯养经年羽翼成。
因为哀鸣殊可念，岂知飞去太无情。
天阴月黑多机穽，岁晚山空少弟兄。
愿尔水田常饱煖，春风早问北归程。

建水怀襄，孔殿岿然。
文未坠地，道昭于天。
轮奂鼎新，丁奠揭虔。
肃肃冠佩，粲粲豆笾。
惟圣立范，载籍具传。
浑浑噩噩，书教百篇。
危微精一，纲领所先。
诗六义教，风雅颂全。
曰思无邪，蔽以一言。
易教精微，四德首元。
演六十四，母坤父干。
春秋事教，惟义与权。
行夏之时，独许颜渊。
乐教导和，钟鼓管弦。
雷出地豫，乐之大原。
礼教导中，三百三千。
其端辞逊，如始达泉。
垂兹六教，何千万年。
睠惟此邦，儒哲比肩。
厥有考亭，是绍涧瀍。
发挥六学，有功圣贤。
守吏初献，与士周旋。
祀毕作颂，同志勉旃。

春雨𩅨𩅨鸣百舌，林花淡淡洗燕脂。
眼前耳底催人杀，不醉三杯大是痴。

雪髪不长寸，秋寒力更微。
独寻一径叶，犹挈衲残衣。
日暮千峰里，不知何处归。

膺门昔忝登龙客，董墓今悲下马人。

揜泪辞丹凤，衔悲向白龙。
单于浪惊喜，无复旧时容。

餐菊饮朝露，平生不歠醨。
与龙争角黍，无乃谤湘累。

风急天高猨啸哀，渚清沙白鸟飞回。
无边落木萧萧下，不尽长江衮衮来。
万里悲秋常作客，百年多病独登台。
艰难苦恨繁霜鬓，潦倒新停浊酒桮。

大学成功在九年，根牢干长到参天。
斯须废弃终身困，稂莠从来易满田。

燕池昔有金丸戏，蝈氏今无牡菊烟。
暗水群鸣聊借问，为官何似为私年。

城中树，忽然总萎黄。
威气助吾军必胜，阴神祐我必成强，主将喜非常。

鲁公马病不可出，陶令言拙徒扣门。
举家食粥焉用怪，但愿漉酒巾常存。
长安侏儒胜方朔，水边漂母哀王孙。
王孙功名立四极，方朔诙谈干至尊。
我才不及三二子，摧藏自愧趋权阍。
前时永叔寄秉粟，一秋已免忧朝昏。
今君益之薪与菽，老马病骨生精魂。
昨闻新拜历阳守，王国久客虱处裈。
都水借船轻复浅，急趁寒汴流浑浑。
耳清眼明见野色，一听江鹤醒若喷。
余粮滞钝不暇惜，均于朋契惟义惇。
设如河涸胶在步，县邑亦足供鸡豚。
却嗟我甑有时匮，莫与太仓黄鼠论。

宽碧高楼上倚天，等闲蚁垤视凌烟。
归飞华表三千岁，砥柱中流五百年。
摆脱浮云闲富贵，逍遥长日散神仙。
天公已定乘除计，八十春秋到八千。

平波落月吟闲景，暗幌浮烟思起人。
清露晓垂花谢半，远风微动蕙抽新。
城荒上处樵童小，石藓分来宿鹭驯。
晴寺野寻同去好，古碑苔字细书匀。

金缕纹桑斵局坚，红云倒浸一池莲。
星环紫极无多点，月印银潢有两弦。
行采砧声鸣素练，计筹花片落牙钱。
个人惯受卑栖苦，长为归迟罚绮筵。

逢糟遇曲便酩酊，覆车坠马皆不醒。
倒著接㒿发垂领，狂心乱语无人竝。

岿然坛宇俯清流，须信规摹跨别州。
端为苴茅崇屏翰，要知束楚贵绸缪。
治聋有酒烦分馈，宰肉何人叹滞留。
天欲吾公安社稷，未宜小试羡三休。

淮南草木旧知名，胡骑应愁水偃成。
自是人豪长不死，如何肠断些歌声。

吴都使者泛惊涛，灵一传书慰毳袍。
别兴偶随云水远，知音本自国风高。
身依闲淡中销日，发向清凉处落刀。
闻著括囊新集了，拟教谁与序离骚。

涧行屈曲似乘槎，流水漂裙乱晓霞。
紫翠堆中访萧寺，隔溪烟树两三家。

终南处士入都门，少室山人补谏垣。
毕竟只供千载笑，石封三品鹤乘轩。

幽栖尘想绝，岩阁倚杉松。
吟思禅中尽，霜髭病后浓。
溪闲澄夜月，山静答秋钟。
寂寞怀高趣，残阳独倚筇。

金銮天仙才，渗漉肤寸管。
由来风骚将，要出江谢远。
一生忠孝心，伦匹世所罕。
曩闻奉安舆，驾言得兹馆。
喜先行辀动，荣入彩衣暖。
他年逝波痛，故国松楸眼。
春晖草心尽，日力乌哺短。
银钩壁间字，刺落归粉板。
捉衿来孰复，如渴釂斝琖。
顾我幺么姿，辱公披沙拣。
波澜溯沿阔，藻火止觇矕。
公今青云上，功业壮图满。
此诗落人间，鼎味才一脔。

野火回飚掩旧株，新丛满眼临征途。
绿攒深棘欲自蔽，千朵万朵争敷腴。
新晴远客过林坂，烟涨吴船春泊晚。
冶艳空摇荡子情，繁香暗逐吴姬远。
吴姬漂泊行人愁，年年此花开不休。
半压坏墙荒馆外，乱生春蕻野池头。
人间买花贵纨绮，一世争知异朝市。
曲槛朱栏转首空，野棠无主自成丛。

自从春色上孤根，淫雨经时步不前。
爱日未能供宿润，愁云依旧蔽青天。
溪山咫尺成千里，棋酒因循又一年。
今夕篮舆定相过，尊前行乐兴无边。

点点寒飙振槁枝，翠微重叠冻云垂。
春风万斛呼不醒，别嶂一声啼子规。

去秋哭子过蒸山，岂料今年逝不还。
自是广文甘独冷，卑从神武乐高闲。
枌闾南望无回日，莲土西归觉梦间。
同队相看成白首，先将老泪为君潸。

此物湖乡价不论，带糟聊遣荐芳樽。
梦魂忽去浮清霅，唤拨渔舟傍马门。

足蹇须人惯，颜衰著黡多。
饭迟惟静卧，酒至亦高歌。
蝗死繁蔬甲，霜清长药窠。
经旬邻父病，且喜复来过。

秦王日凶慝，豪杰争共亡。
信亦胡为者，剑歌从项梁。
项羽不能用，脱身归汉王。
道契君臣合，时来名位彰。
北讨燕承命，东驱楚绝粮。
斩龙堰濉水，擒豹熸夏阳。
功成享天禄，建旗还南昌。
千金答漂母，百钱酬下乡。
吉凶成纠缠，倚伏难预详。
弓藏狡兔尽，慷慨念心伤。

两玉人俱出相家，一时顿有富才华。
登楼赋咏追王粲，落帽风流致孟嘉。
未肯一茎生白髪，相逢九日醉黄花。
苏台欲往何由得，独立吴山眺晚霞。

霞帔寻常带酒眠，路傍疑是酒中仙。
醉来不住人家宿，多向远山松月边。

乘云游雾过江东，绘事当年笑叶公。
可恨横空千丈势，剪裁今入小屏风。

慷慨辞双节，逍遥寄一筇。
扬雄虽若凤，老子自犹龙。
霁月窗前草，悲风陇上松。
遗民应巷哭，何但辍秦舂。

品格清于竹，诗家景最幽。
从栽向池沼，长似在汀洲。
玩好招溪叟，栖堪待野鸥。
影疎当夕照，花乱正深秋。
韵细堪清耳，根牢好系舟。
故溪高岸上，冷淡有谁游。

万古湘江竹，无穷奈怨何。
年年长春笋，只是泪痕多。

孟光衣服合山居，烟褐明青休著渠。
欲得此曹心不动，只将荆布在冠裾。

名花千古不成尘，不比昭阳绝代人。
回首两都今一梦，是谁污作汉宫春。

九衢寒雾歛，双阙曙光分。
彩杖迎春日，香烟接瑞云。
珮声清漏间，天语侍臣闻。
莫笑冯唐老，还来谒圣君。

双莺衔野蝶，枝上教雏飞。
避日花阴语，愁风竹里啼。
须防美人赏，为尔好毛衣。

闲闷闲愁百病生，有情终不似无情。
风流意思镌磨尽，离别肝肠铸写成。

重说已经旬，应怀独寝人。
通宵弹玉枕，白昼拂床尘。
几想迎雕辇，何当快倦身。
门前车马立，疑是角生轮。

村落辟幽居，深静颇得趣。
白云栖簷栋，岚光照窗户。
往还得隠逸，谈笑皆旧故。
不畏归路遥，家家响机杼。

道无定乱，法离见知。
言句相投，都无定义。
自古龙门无宿客，至今鸟道绝行踪。
欲会个中端的意，火里蝍蟟吞大虫。

君不见冯公之岭摩苍天，危梁峻坂相属联。
樵夫跬步不得上，仰视悬石势欲颠。
下有飞泉泻鸣瀑，舂撞嵓窦汇山麓。
飞流溅沫冰雪寒，萝茑荒林猿狖伏。
傍穿鸟道人踪绝，怪石虎踞苍崖裂。
扪参历井路屈盘，九折羊肠车轴折。
如何年少远游子，担簦蹑𪨗来过此。
或欲挟策干君王，亦有辞家远从仕。
马痡仆倦栖茅屋，夜汲岩泉燃楚竹。
赐璧封侯事渺茫，涂穷未免阮生哭。
遐想太古开辟初，地隔东瓯擅一隅。
山腰凿石自何代，要令海宇同车书。
不知冯公亦何者，姓名宛与兹山俱。
我行适当三伏间，霪霖积潦行路难。
家住太湖三万顷，烟波回想洞庭山。

碧蝶飞飞过短篱，山姜石竹有残枝。
谁知老子闲眠处，恰是新寒细雨时。

破敌将军晓入燕，满城和气接尧天。
油然叆叇三千里，洗尽尘氛二百年。

昔日闻人说上清，如今高步太元庭。
有时却忆红尘事，恰似梦回并酒醒。

闲来吟遶牡丹丛，花艳人生事畧同。
半雨半风三月内，多愁多病百年中。
开当韶景何妨好，落向僧家即是空。
一境别无唯此有，忍教醒坐对支公。

燕居九见岁华周，晚得湖湘斗大州。

湖波漾日乱簷花，人影天光带落霞。
衣岫浅寒杨柳陌，醉归闲数欲栖鸦。

岂知王子山前月，曾照曹刘夜战来。

出家要清闲，却被人使唤。
门徒数百家，追陪日忙乱。
施利得十千，人情费七贯。
彼此没便宜，他年难打算。

结髪功名场，吾岂厌朝市。
风埃涴袍袴，乐事嗟无几。
那知望耆阇，举手弄云水。
山空答清啸，一洗风埃耻。
赤岸横落日，孤烟起墟里。
阴晴故多态，风物自闲美。
归来说佳处，尚复喜见齿。
为作鹤脑侧，失床忘而趾。
平生嘉遁心，衍挽车轮起。
拭涕师懒瓒，多事笑昙始。

门前杨柳树，长系波头船。
隔岸几人家，青林吐炊烟。
飞鸟逐林间，游鱼跃深渊。
物各适其性，于人胡不然。

居士元无病，方丈现有疾。
唯忧二乘者，缘事不得出。
所以诃秽食，纯说波罗蜜。
上方一盂饭，气满于七日。
不假日月光，心王照斯室。
文殊问不二，忘言功自毕。
过去即如然，现在还同一。
若能达此理，无求总成佛。
。

回首潇湘二十春，江南投老未安身。
如今再过黄花渡，遥想湘山是故人。

宗庙蒸尝礼，朝廷觐见仪。
无穷天下事，不过似农时。

空云春昼长，明晦苦参错。
连朝服衾枕，疲苶不可作。
岂唯虑归舟，去没逢蛟鳄。
卧闻耕桑家，种败蚕栖箔。
忧来故耿耿，政尔须杯勺。
酸甜无正味，聊以慰寂寞。
譬如无弦琴，亦寓山水乐。

贫有分离苦，官无早晚宜。
又为千里别，未觉十年迟。
日与江山远，风连草木悲。
平生刘子政，见可只论诗。

落魄江湖十二年，布衫阔袖裹风烟。
如今各样新装束，典却清狂卖却颠。

两鬓萧萧不耐秋，兴来今日谒公侯。
舞余燕玉锦缠头，又著红靴踢绣毬。

前岁方离蜀道难，崎岖今日过黄山。
自嗟使事殊无补，祇向尘途历险难。

黄花弄色近重阳，山果红梨迥得霜。
节物撩人兴不浅，交情如子味何长。
终期雾豹栖岩穴，且作宾鸿寄野塘。
它日西湖能过我，胡麻供饭煮芹香。

西林枯枿著繁霜，一品仙葩独自芳。
天意似教惊世俗，岁寒方信属花王。
才迎晓日仍添色，不得春风也倍香。
修竹茂松应内愧，后凋从此是寻常。

郑谷题诗处，荒凉不复知。
使君来问日，景物欲归时。
崖𪩘供清溜，亭台绕翠漪。
主人怜过客，借与傲炎曦。

深居毒歊烦，沸鼎游群鱼。
金凉念何许，颇欲膏吾车。
行行有佳处，舍南得精庐。
方塘水泠泠，嘉树阴疎疎。
寒光四围之，气象豁以舒。
清浊本相形，暑去不待除。
赤脚踏潺湲，褫带凌空虚。
杯盘固草草，言归且徐徐。
山僧擅幽胜，意轻南面孤。
久矣不复贵，厌弃同污渠。
贵人便宴安，大第如清都。
华堂贮窈窕，高门列车徒。
往往慕闲旷，偶此乐有余。
蛇蚿漫相怜，鹏鷃端异趋。
不如听鸣禽，劝我提胡卢。

试手襄城意未怡，赤城稍觉味如饴。
必亡定死终无救，断自朱殷海岱时。

西出州城五里余，大云仙洞最清虚。
近来选得禅师住，是处精蓝尽不如。

北窗竹簟午阴凉，亦有清风到我旁。
还与陶公事同否，未妨诸子细商量。

东邻拔蒲根，南邻烧艾叶。
艾叶出青烟，蒲根香胜雪。
乾坤生燐火，阴碧期月光。
烟随艾叶散，进此菖蒲觞。
蒲觞益齿髪，齿白髪如漆。
余饮不尽器，置之五七日。
五日化为丹，七日化为碧。
一服一千年，令人生羽翼。

万籁既寂，一气孔神。
吸彼沆瀣，沃此肺膺。
至阳之精，天一所生。
钦哉此词，展也大成。

皇帝龙飞庆元元，尽收耆旧为羽翰。
谁生党论中哗諠，一旦剪落堪悲酸。
谓曲为直忠为奸，谓麟为虎鸱为鸾。
朱刘章陈坐讥弹，彭吕继之何摧残。
自从阿衡扃九原，至今草木犹衔冤。
余波滔天如惊湍，一落其中无全安。
五年天子御金銮，恭己南面朝衣冠。
有一新进当谏垣，前言刘某入祠官，乞加窜逐风朝端。
天子曰噫子甘盘，须发雪白心甚丹。
徙居房陵圣恩宽，公心怡然无怨颜。
秋风萧萧零露漙，浮云散开雨脚干。
公今度栈车北辕，有客越境追征鞍。
天之降材良独难，达则致君穷立言。
曩时夫子投杏坛，删诗定书传渊骞。
春秋一字诛黄泉，万世贼乱心胆寒。
子舆赋归辞惠宣，仁义七篇皆肺肝。
伏羲六画义深玄，文王明之当忧患。
降周迄孔世莫传，东溪先生抽关键。
发挥绝学穷根源，惜哉遗藁今未完。
先生乱思真奇观，庶几后生窥成编。
君王旧学非终捐，愿言珍重勤加餐。

戴胜飞晴野，凌澌下浊河。
春风楼上望，谁见泪痕多。

良宵正月一，日从东畔出。
照见耆阇峰，回环指□中。
坐断石桥路，凡圣无回互。
佛祖生冤家，相逢若稻麻。
雪消春雨过，碓觜也生花。

奂奂新宫，礼乐其融。
尔德惟贤，尔□维忠。
为忠以公，斯筵是同。
人之醉我，与我延宾。

既全国色与天香，底用家人紫共黄。
却喜骚人称第一，至今唤作百花王。

想君不欠买山钱，要学骑馿孟浩然。
拂袖径行轻万里，著书直待后千年。
林泉短褐凄将老，斋馆孤灯耿不眠。
明旦履霜何所向，大茅峰顶看芝田。

生平罹百忧，老来始一欣。
得履方外趣，不涉卷内闻。
留锡憇福境，禅悦志所勤。
日款乡关旧，俱叹鸿鹄分。
偶同一窗雨，永怀九仙云。
好持洞下香，法界期普薰。

雨余江清风卷沙，雷公蹑云捕黄蛇。
蛇行空中如枉矢，电光煜煜烧蛇尾。
或投以块铿有声，雷飞上天蛇入水。
水上青山如削铁，神物欲出山自裂。
细看两胁生碧花，犹是西江老蛟血。
苏子得之何所为，蒯缑弹铗咏新诗。
君不见凌烟功臣长九尺，腰间玉具高拄颐。

天畔群峰一草亭，半溪烟雨花冥冥。
老翁投老得此景，日与谿山同醉醒。

一簇青烟锁玉楼，半垂阑畔半垂沟。
明年更有新条在，绕乱春风卒未休。

寒花窈袅蔓颓墙，古寺苍苔昼掩房。
犬吠屋头山杳杳，虫鸣阶隙草荒荒。
池塘澹月蒹葭冷，篱落西风橘柚香。
六代江山金碧地，断碑留得管兴亡。

书生一第如登天，如君何啻坂走圆。
要知笔头有河汉，向来元未窥微澜。
得官莫厌百僚底，水激三千从此始。
白藤肩舆照路光，小慰当年择邻意。
岷山势压西南坤，霞裾风袂潜仙灵。
公余有暇纵幽讨，为我一吊张白云。

碧落香销兰露秋，星河无梦夜悠悠。
灵妃不降三清驾，仙鹤空成万古愁。
浩月隔花追欵别，瑞烟笼树省淹留。
人间何事堪惆怅，海色西风十二楼。

平时浪说笔如杠，谁不玉堂云雾窗。
采石月明才夜讲，武昌鱼美又春江。
洲横鹦鹉天为限，灶列貔貅阵未降。
重国西门烦老檄，秋风莫倚暗埋桩。

何须天气水边新，便好尊前赋洛神。
定自中年多作恶，非关尤物解移人。
莫愁阿鹜烦君嫁，且学西施为我颦。
争似农家无一事，从来婚嫁只朱陈。

狸奴白牯念摩诃，猫儿狗子长相见。
诸禅客，荐不荐。
若言自性本圆明，大似扪空追闪电。

门外云潮去复回，山头宫殿鏁苍苔。
清风明月无兴废，白鹭乌鸦自往来。
百战英雄俱戏剧，凄然空起子山哀。

六阴既穷，群魔自殄。
一阳来复，吾道大亨。
拄杖竖，十方世界一时竖。
拄杖横，十方世界一时横。
兵随印转，将逐符行。

谷隠多牡丹，一花百千叶。
一根出一切，一切一根摄。
爱君看花处，立悟恒沙劫。
其谁知此意，祇有花间蝶。

局促束缩抱羁独，颓然一我恧兮俗。
酒病昏沈无诗医，诗肠枯槁欠酒沃。
闲窗坐与周公交，焚香痛把楚骚读。
世情冷暖故人疏，笑杀和靖鳖头缩。
夜长灯明吊影孤，无情红粉不可呼。
梦中猛省京华事，围红拥翠邀博徒。
银烛高烧海棠暖，醉豪一喝雉成卢。
赢却翠裘六郎恨，丈夫此乐天下无。
君不见刘毅家四壁，百万祇一掷。
袁耽少不羁，破帽怀相随。
逢场作戏政不恶，大抵人生乐其乐。

雁断风仍急，鸟啼天正阴。

是人道渠执拗，不知年老成魔。
偏要时时入室，所招怪恨者多。
阿呵呵，屈指东西谁似它。
咄。

病鹤曾栖禁苑枝，瞥然惊坠羽䙰褷。
包弹靡靡萧萧制，指摘深深款款诗。
表圣暇时先卜圹，牧之他日自为碑。
独惭师说多遗忘，老抱残编嘱付谁。

不过西溪三十秋，乱余重到泪双流。
黄蒿满地青烟少，日暮驱车不敢留。

台殿晻暧山嶕峣，云霞鲜明天泬寥。
侧身下望厌尘世，安得羽翼凌九霄。

关中四子教犹存，见说新经待尔翻。
为法应过七祖寺，忘名不到五侯门。
闲寻鄠杜看修竹，独上风凉望古原。
高逸诗情无别怨，春游从遣落花繁。

似闲有俸钱，似仕无簿书。
似长免事任，似属非走趋。
病能加餐饭，老与酒不疏。
婆娑东湖上，幽旷足自娱。
时时唤客醉，小阁临红蕖。
钓鱼斫银丝，擘荔见玉肤。
檀槽列四十，遗声传故都。
岂惟豪两川，自足夸东吴。
但恨诗不进，榛荒失耘锄。
何当扫纤艳，杰作追黄初。

几山兼几水，更有几烟霞。
不立僊人宅，都为释氏家。
宾秋多少鴈，报晓一双鸦。
有此山林胜，如何在海涯。

礼备乐成，物称诚竭。
相维辟公，神人以说。
歌雍一章，诸宰斯彻。
天子万年，无竞维烈。

荷气竹风宜永日，冰壶凉簟不能回。
题诗未有惊人句，会唤谪仙苏二来。

薛侯笔如椽，峥嵘来索敌。
出门决一战，莫见旗鼓迹。
令严初不动，帐下闻吹笛。
乍奔水上军，拔帜入赵壁。
长驱剧崩摧，百万俱辟易。
子于风雅闲，信矣强有力。
天材如升斗，吾恨付与窄。
揽物能微吟，假借少储积。
山城坐井底，闻见更苦僻。
子非知音耶，何不指瑕谪。

老年少忻豫，况复病在床。
汲水置新花，取慰此流芳。
流芳秪须臾，我亦岂久长。
新花与故吾，已矣两可忘。

不复青铜照瘁颜，耄荒从谏若移山。
只将女子论贤否，陶母当时亦翦鬟。

大道公行居广居，敢将仁义作蘧庐。
直须至理超然会，不在陈编细字书。

纷纷下视三家市，人物悲欢逐年岁。
吾侪秃发帽簷斜，不见黄花也须醉。

野客误桑麻，从军带镆铘。
岂论之白帝，未合过黄花。
落日投江县，征尘漱齿牙。
蜀音连井络，秦分隔褒斜。
硖路商逢使，山邮雀啅蛇。
忆归临角黍，良遇得新瓜。
食久庭阴转，行多屐齿洼。
气清岩下瀑，烟漫雨余畬。
黄鸟当蚕候，稀蒿杂麦查。
汗凉风似雪，浆度蜜如沙。
野色生肥芋，乡仪捣散茶。
梯航经杜宇，烽候彻苴咩。
逗石流何险，通关运固赊。
葛侯真竭泽，刘主合亡家。
陷彼贪功吠，贻为黩武夸。
阵图谁许可，庙貌我揄揶。
闲事休征汉，斯行且咏巴。
音繁来有铎，𫐄尽去无车。
溢目看风景，清怀啸月华。
焰樵烹紫笋，腰簟憩乌纱。
杞国忧寻悟，临邛渴自加。
移文莫有诮，必不滞天涯。

武夷山骨插青冥，秀气中蟠产俊英。
髙似君平于市隐，穷如东野以诗鸣。
骅骝老骋青云足，绿绮纯含太古声。
顾我自忧衰病久，为君双眼暂时明。

溪雨初收岸草微，柳丝堪入绿罗机。
望中情远恨烟树，何处暖多嫌衲衣。
却信真人还有梦，岂关禅子未忘机。
春风痛与传消息，教忆旧山新翠归。

漠漠云林小小山，谁家茅屋隠松间。
石桥雨过天台远，采药仙人去未还。

洞房脉脉寒宵永，烛影香消金凤冷。
猧儿睡魇唤不醒，满窗扑落银蟾影。

乌蚋纳如尘，终朝恼杀人。
聚来俄扰扰，挥去大频频。
不办追忙客，偏能挠静身。
衁池何限饱，笑汝自迷津。

不是向空林，应当就磐石。
白云知隐处，芳草迷行迹。
如何秪役心，见尔携琴客。

买宅犹难况买隣，一区判与九衢亲。
那知万壑千岩性，不受高车驷马尘。

依依行色满帆樯，又借仁风惠远方。
暂去长沙非贾谊，犹虚计相待张苍。
槛前波浪潇湘阔，雨后汀洲橘柚香。
翰苑放臣知最幸，愿听民讼继甘棠。

生世能忘尘外趣，官居定作车中妇。
男儿胸次万斛宽，不著尘埃著诗酒。
虎头起秀屹双高，层城更是干青霄。
使君领客凌缥缈，天风飒飒摇旌旄。
吴峤鲁山青未了，眇视平淮衣带绕。
艳歌浓笑碧云深，声下人间却惊鸟。
不妨卷障下烟霏，翠袖红粧旋打围。
杯行飞瀑乱歌吹，蜚雾暗香俱在衣。
诗翁得兴飞彩笔，铜丸脱手初无迹。
酒酣登车接离倒，马上梁州霜月白。

灵囿先春启，联跗应候开。
根随一元毓，瑞协两宫来。
吐艳迎丹旭，扬芬散薄埃。
歛烟交钿合，侧露并霞杯。
耀彩珠翻树，薰空蕙借煤。
化工殚巧意，不为翦刀催。

老懒谁能教子孙，静中犹喜读书声。
有如双鳯传家学，令我闻风畏后生。

一等作野狐，堂堂大丈夫。
徐行青草岸，踏破洞庭湖。

不特山盘水亦回，溪山信美暇徘徊。
行人自趁斜阳急，关得归鸦更苦催。

平生剡梦十八九，短策还经静者居。
一曲好溪山起处，数声疏雨雪初来。

句律清圆蚌剖胎，断无尘土到灵台。
开张九虎排云入，约束五龙驱雨来。
造物无私心感动，太平有象笔追回。
焚香小待生呈佛，未放青天万里开。

形影更谁亲，应怀漆道人。
片言酬凿齿，半偈伏姚秦。
榛莽池经烧，蒿莱寺过春。
心期重西去，一共吊遗尘。

不及抠衣拜紫岩，尚能什袭宝书函。
扫除荆棘扶初日，投畀烟岚困老谗。
四海时无伸国论，百年人自仰台衔。
南轩衣钵今何似，见说诸孙也不凡。

换却青云志，高眠旧隠庐。
闲门谁践草，隙地自栽蔬。
交道贫尤密，吟情老不疎。
囊中何所有，一卷养生书。

天末虹蜺晚未收，龙池新雨涨清流。
鸥缘适意频依渚，鱼不贪香懒上钩。
賸喜三边无警报，况当万宝得成秋。
啸歌高蹈羲皇上，不复深贻海内忧。

山中卧，月落猿啼过。
正堪眠，石定从教破。

懒穿幽径冲鸣鸟，忍踏清阴损翠苔。
不似闭门欹枕听，秋声如雨入轩来。

百年心不料，一卷日相知。
乘兴偏难改，忧家是强为。
县城寒寂寞，峰树远参差。
自笑无谋者，秪应道在斯。

日高窗下枕书眠，带得吟情到梦边。
过鸟触翻枝上雪，飞鸦惊破树头烟。
百年世事聊供笑，千里乡心最可怜。
亦有门前数竿竹，短琴横膝不须弦。

飞楼缥缈瞰吴邦，表里江湖自一方。
曲槛高窗云细薄，落霞孤鹜水苍茫。
固知兴废因时有，独觉江山共古长。
回首中原正愁思，不堪残日半规黄。

书来不苦瘴侵肌，却恐孤生厌食薇。
春到自然群物遂，须知寒谷独增辉。

身后青名在，辛勤卜此阡。
书丹翰林笔，埋玉息庵钱。
葛帔孤谁托，蒿簪妇亦贤。
许丞无事业，千古以廉传。

画鹢鸣鼍水满湖，千年遗恨渺平芜。
累臣水底沉鱼冢，玉女钗头缀虎符。
双鬓点斑羞绿艾，一樽凝碧怯香蒲。
楚乡旧俗生凄怆，愧杀人间懦丈夫。

二月村园暖，桑间戴胜飞。
农夫舂旧谷，蚕妾捣新衣。
牛马因风远，鸡豚过社稀。
黄昏林下路，鼓笛赛神归。

干健坤顺，群生首资。
日常月升，四时叶熙。
帝嗣天历，后崇母仪。
黼黻承晖，王化是基。

废诗二十余年矣，忽读来诗眼暂明。
处士梅曾如许瘦，化人酒莫过于清。
蛩鸣竞起为唐体，牛耳谁堪主夏盟。
事阔语长殊未竟，跨馿作么问归程。

夜寒惨不寐，起坐弹鸣琴。
之人邈云汉，空杯难独斟。

吴中好风景，八月如三月。
水荇叶仍香，木莲花未歇。
海天微雨散，江郭纤埃灭。
暑退衣服干，潮生船舫活。
两衙渐多暇，亭午初无热。
骑吏语使君，正是游时节。

我欲挽住北斗杓，常指苍龙无动摇。
春风日夜吹草木，只有荣盛无时凋。
我欲刬断日行道，阳乌当空月杲杲。
非惟四海常不夜，亦使人生失衰老。
如山积曲高崔嵬，大江酿作蒲萄醅。
颓然一醉三千杯，借问白发何从来。

云如惊澜如泼墨，万窍怒号四山黑。
电母摇睛吓风伯，疾雷怒张坤轴侧。
雨如河倾如雨石，上山下山泉动脉。
石漂木拔崖裂坼，高原立脚成大泽。
古寺颠前后冈逼，瓦腐椽折破无壁。
泥佛露头水浸臆，苔钱藤蔓生金碧。
背堂众流如箭激，挟气急欲投闲隙。
衣掣脚芒看沟淢，有恻烝徒老荆棘。
荷戈与殳甲不释，中夕愁居昼艰食。
我今乃敢求安席，闾阎人家水没极。
壮夫浮泅老者溺，高占鸟巢据猨杙。
可怜欲走无羽翮，我起熟视惟叹息。
断蘗栖苴在簷额，鸡飞犬跳上屋脊。
蛟鼋睥睨迷所宅，乾坤欲晴但顷刻。
广庭泥深犹数尺，大浪如银沸阡陌。
万马相踶毂相击，穷民欲炊无釜鬲。
蚯蚓在堂鱼在阈，儿童捕鱼不知戚。
溪南不能过溪北，跬步如越与胡隔。
溺者漫不见踪迹，东村西村哭声塞。
手援不能泪沾臆，掩胔虽欲终何益。
天理吁嗟杳难测，惸独无辜不爱惜。
葬填溪鱼瘗砂砾，乃能屈折容盗贼。
凿险开深听藏匿，不以血膋膏锋镝。
皇天无情祸福直，昔也昭昭今也惑。
我歌且谣写悲恻，竹林一夜生秋色。

兵行次，鹞鹗捉飞禽。
此去前程须有战，得其首领尽生擒，主将称其心。

灰律何时应，江春昨夜来。
细风先动柳，残雪不藏梅。
余冷迷清管，微和发冻醅。
闭门无客到，樽俎为谁开。

云气昏昏酿秋雨，岁月惊心遽如许。
潮生晚浦足风波，颇忆青灯夜深语。
赠君江南春露芽，恐君诵诗眼生花。
一杯静对沉烟斜，世事从渠如乱麻。

南风一夜入虞弦，帝遣文星下斗边。
冠盖鼎来诗殷箧，儿孙罗立酒明船。
扫除霜发三千□，笑傲铜人五百年。
再拜愿公如许寿，几看沧海变桑田。

渊明甫六十，遽觉前途迮。
作诗颇感槩，自谓当去客。
吾年久过此，霜雪纷满帻。
岂惟仆整驾，已迫牛负轭。
奈何不少警，玩此白驹隙。
倾身事诗酒，废日弄泉石。
梅花何预汝，一笑从渠索。
顾以有限身，儿戏作无益。
一床宽有余，虚室自生白。
要当弃百事，言从老聃役。

海峤风高云散卤，塞垣寒极地生硝。
雨花满坐来天女，宝唾乘空下阿娇。

时节近清明，云官未放晴。
落花春绪懒，飞絮客情轻。
新上谁家冢，深林宿处程。
相看一巵酒，为尔暂忘情。

举世争驰势利场，君于冷处看人忙。
不营摩诘散花室，只设苏州听雨床。
种果园林无虎守，勘书窗几有萤光。
直须唤起西塘老，来向斋中伴石塘。

啼鴂催天明，喧喧相诋谯。
暗蛩泣夜永，唧唧自相吊。
饮风蝉至洁，长吟不改调。
食土蚓无肠，亦自终夕叫。
鸢贪声最鄙，鹊喜意可料。
皆缘不平鸣，恸哭等嬉笑。
阮生已粗率，孙子亦未妙。
道人开此轩，清坐默自照。
冲风振河海，不能号无窍。
累尽吾何言，风来竹自啸。

荏苒岁云暮，空山朝夕阴。
可堪连日雨，并作晚秋霖。
萧飒三川合，凄凉八月深。
衰荷啼卧水，怨叶泣辞林。
径滑蓬蒿长，庭荒苔藓侵。
远声连促织，疏滴和清砧。
灯暗残更梦，闺寒向晓衾。
沾衣贫路客，啼苦失巢禽。
天接岗峦近，云连草树深。
川容千仗肃，溪力万艘沉。
红湿梨垂颊，黄沾菊破金。
苑荒怀古恨，楼远望乡心。
碧涨池中浪，青藏云外岑。
客城阴燐走，败舍湿蜗寻。
骑省惊衰飒，荆州叹滞淫。
恨饶经暑扇，冷入补衣针。
懒学书高阁，驱愁酒细斟。
离忧殊未阕，怅望一长吟。

五台为床，峨嵋作枕。
眠似不眠，惺如不惺。
唤起来，三十苕帚柄。

十亩山田近石涵，村居风俗旧曾谙。
帘前白艾惊春燕，篱上青桑待晚蚕。
云暖采茶来岭北，月明沽酒过溪南。
陵阳秋尽多归思，红树萧萧覆碧潭。

离群方岁晏，谪宦在天涯。
暮雪同行少，寒潮欲上迟。
海鸥知吏傲，砂鹤见人衰。
只畏生秋草，西归亦未期。

晚过长汀驿，溪山乃尔奇。
老夫惟坐啸，造物为陈诗。
鸟送穿林语，松垂拂涧枝。
凭鞍久忘发，不是马行迟。

不用风人怨绿衣，身兼魏紫与潜绯。
司花直为文官地，可忍春残一片飞。

送君天上去，当户理瑶琴。
万里白鸥远，千山黄叶深。
江空行路影，日暮倚门心。
若见西湖雪，霸桥人正吟。

者边走，那边走，只是寻花柳。
那边走，者边走，莫厌金杯酒。

自觉颓然已白头，尘尘何地不周流。
从渠胶扰蜗牛角，连雨清寒正麦秋。

向来岩下电，无故眩生花。
达磨面向壁，卢仝□塌沙。
灯前心欲碎，镜里鬓空华。
何日看明月，沈沈斗柄斜。

始知丹禁密，独见早梅新。
天上应常雪，人间未有春。
乱香交砌草，疏影媚庭筠。
浪作瀛洲客，催成白发人。

斫案兴言断众疑，鼎分从此定雄雌。
若无子敬心相似，争得乌林破魏师。

行尽清溪到碧峰，阴崖翠壁画杉松。
故留石照邀行客，上彻青山最后重。

我别家时君在床，后来南北两相忘。
直饶伏枕到新岁，也胜投身居瘴乡。
孤节未尝交世俗，清贫何以度星霜。
皇天默相谁窥得，看取它年吾道光。

坐待银盘出海波，光华此夕看还多。
娟娟丰骨清如洗，皓皓冰姿玉就磨。
庾老登楼饶逸兴，李仙把盏发狂歌。
醉来欲舞尊前影，飞上寒宫伴素娥。

峡上相逢惟话道，湘中一笑又成诗。
竞将酬唱夸新句，不为穷愁减昔时。

群书乱插架，荏苒忽忘年。
归来谁谓必，拂拭复茫然。
圣远道难继，事变如山连。
寒夜煨芋栗，炎天浮藕莲。
时与旧朋俦，曳杖访林泉。
忽来朝市中，岁月复推迁。
一朝忽南去，道里有余艰。
韶阳号善地，九龄亦称贤。
杜门省愆咎，夙夜问周旋。
异时归故里，拜扫明招阡。
目力傥未衰，庶几守遗编。

松间旅生茶，已与松俱瘦。
茨棘尚未容，蒙翳争交构。
天公所遗弃，百岁仍穉幼。
紫笋虽不长，孤根乃独寿。
移栽白鹤岭，土软春雨后。
弥旬得连阴，似许晚遂茂。
能忘流转苦，戢戢出鸟咮。
未任供舂磨，且可资摘嗅。
千团输大官，百餠衒私鬬。
何如此一啜，有味出吾囿。

昆仑九万里，磅礴天地根。
其下有玄圃，兹惟众仙门。
翩然两白鹤，道我前飞翻。
问津牵牛星，濯足洪河源。
九关幸方辟，乘之游紫垣。

九江度尽恶风波，峡口窥天一握多。
亦爱吾庐觉归好，数乘此险奈亲何。
响迎涛濑将愁上，青惜峰峦等梦过。
不管行人听不得，暝猿和雨啸云萝。

虚而灵，寂而妙。
明密浩然，犹落鉴照。

西湖樽俎忆风流，今日樯乌过我州。
万里相忘嗟又别，九华何惜更同游。
中郎有字新镌石，小子无言只点头。
及此公余多暇日，为君作计且邀留。

淡薄已无俗，秋高真出群。
峨峨掲翠藻，漫漫缀红云。
远色天街尽，余香省户闻。
狂风晓来剧，惆怅落纷纷。

醴酒偶忘设，于礼殊至微。
穆生引身去，自昔能见几。
阳桥慕香饵，岂知为祸机。
楚枭集丛灌，斩伐犹不飞。
复有陶朱公，去国家亦肥。
五湖拒扁舟，我信无所归。

沩仰两爷儿，采茶机对机。
只知呈体用，不觉露枪旗。
正值风和日暖，何妨把手同归，子规啼破已多时。

昭亭万仞山，古庙半山间。
赛雨使君去，钓潭渔父闲。
蕨肥岩向日，竹暗垅连关。
北望高楼上，南飞鸟自还。

雨洗新秋夜气清，悴肌无汗葛衣轻。
画檐分月下西壁，络纬飞来庭树鸣。

本不因循老镜春，江湖归去作闲人。
天于万物定贫我，智效一官全为亲。
布袋形骸增碨磊，锦囊诗句媿清新。
杜门绝俗无行迹，相忆犹当遣化身。

天竺如巴峡，画图无此奇。
挂藤伸黑臂，剥果𫗪黄儿。
孤影池中夜，三声月下时。
倚阑僧不去，应是苦于诗。

清阳玉润复多才，邂逅佳期过早梅。
槿花亦可浮杯上，莫待东篱黄菊开。

㸌㸌城头五丈旗，万人辇土事增陴。
念当拔白俱登守，恨乏骁雄济一时。

东平贵公子，意气区中窄。
手撚金仆姑，青丝飞赭白。
欲系单于颈，封侯取鼎食。
四十心未展，垂翅渭川侧。
前日来坐上，天庭见黄色。
今朝报恩书，戎幕进新职。
崆峒古用武，高旌出锋镝。
君当谐素期，洗剑秋泉碧。
嗟予病摧颓，对别还凄恻。
待君载旆归，我作山中客。

轻澜还故浔，坠轸无遗音。
好在池边竹，犹存虚直心。
往复二十年，每见唯清吟。
觉性既自如，世味随浮沈。
琅琅白云姿，怅望空山岑。
岂不悟至理，悲来难可任。

浮金最好溪南景，古木楼台画不成。
天籁远兼流水韵，云璈常听步虚声。
青鸾白鹤蟠空下，翠草玄芝匝地生。
咫尺仙都隔尘世，门前车马任纵横。

短棹还随海浪回，通明堰下小徘徊。
东风吹落篷窗雨，点点春愁枕上来。

浮生难得是华颠，美景能并属禁烟。
况值公庭多暇日，且欣农亩兆丰年。
曾裁酒量容杯斝，谓品歌声被管弦。
莫道老人无气力，能排万事付陶然。

截水无留影，哀空有断群。
翅开先作字，行断不成文。

江畔菱蒲碧无主，吴牛夜𩨍江干归。
舟人不悟月已上，花脚野蚊撩乱飞。

日照寒潭明更明，寥寥虎啸清风生。
寰中阃外应须辨，白玉盘盛铁眼睛。
曹山老，曹山老，正去偏来没处讨。

上尊百倍胜新丰，御茗珍兼大小龙。
颁赉并蒙中使降，捧持犹见守臣封。
露芽轻嫩研香馥，云朵纤浓印迹重。
拜赐频繁何以报，惟坚名节比寒松。

湿带秋痕绿可庭，花阴竹色借鲜明。
簪抽翠笋愁穿破，茵拓青丝喜剪成。
户外倚筇遮俗屦，楼头横玉衬寒英。
平阳不惜黄金埒，稠叠蒙茸四畔生。

红树晓莺蹄，春风暖翠闺。
雕笼熏绣被，珠履踏金堤。
芍药花初吐，菖蒲叶正齐。
藁砧当此日，行役向辽西。

心远渊明趣，室虚庄叟书。
宅边种柳树，濠上乐鯈鱼。
往者不复作，斯人今则疎。
谁为赏静者，吾欲并门居。

仙客何时下鹤翎，方瞳如水脑华清。
不过传达杨君梦，从许人间小兆听。

茅舍枕寒溪，出门烟翠齐。
晓林过栗鼠，秋草伏莎鸡。
村酒大书字，山蔬小作畦。
落然人寂历，野迥白云低。

送夏迎秋几醉来，不堪行色被蝉催。
身随渭水看归远，梦挂秦云约自回。
雨细若为抛钓艇，月明谁复上歌台。
千波万浪西风急，更为红蕖把一桮。

方舟不用楫，极目总无波。
长日容杯酒，深江净绮罗。
乱离还奏乐，飘泊且听歌。
故国流清渭，如今花正多。

荔枝林下千金络，菡萏池中十画船。

石崖蔽天雪塞空，万仞阴壑号悲风。
纤𫄨不御当玄冬，霜寒堕落冰溪中。
斵冰直侵河伯宫，未若冷语清心胸。

谁破天荒开僰道，千载岩木护天宫。
背城山合疑无路，面水窗横自有风。

疏帘弄影不惊尘，百忆恒沙认此身。
转盼回头已陈迹，那知犹作未归人。

道北冯都使，高斋见一川。
子能渠细石，吾亦沼清泉。
枕带还相似，柴荆即有焉。
斫畬应费日，解缆不知年。

平生把螯手，遮日负垂竿。
浩渺渚田熟，青荧渔火寒。
忆看霜菊艶，不放酒杯干。
比老垂涎处，糟脐个个团。

古寺临坛久，松间别起堂。
看添浴佛水，自合读经香。
爱养无家客，多传得效方。
过斋长不出，坐卧一绳床。

长忆故山寒食夜，野荼蘼发暗香来。
分无素手簪罗髻，且折霜蕤浸玉醅。

落落匡山老，晴江莹眉宇。
问道崆峒墟，枯槎泛江浒。
归欤谢远游，曲肱卧环堵。
磅礴万物表，动植见吞吐。
曜灵旋磨蚁，四气遽如许。
咄咄千载事，俯仰变今古。
安得仙人杖，颓龄为君拄。

玄穹眷怀，宝符申锡。
垂露腾文，粲然灵迹。
发祥吉图，纯熙写奕。
登荐钦崇，式昭天历。

万卉流芳，不知春力。
岩畔涧下，蹙红皱碧。
乘兴复谁同，孤踪远雠敌。
君不见五百圣者导雄机，灵峰晦育深无极。
寒山老，寒山老，随沈迹，迢迢此去须寻觅。
花落花开独望时，记取白云抱幽石。

日日风吹雨，秋深寒气催。
簷声中夜断，月色上窗来。
冷砌虫吟稳，幽屏蝶梦回。
明朝应露重，晚菊正宜开。

笋舆放下倦腾腾，睡倚胡床撼不应。
榉柳细花吹面落，误挥团扇扑飞蝇。

我去君留十载中，未曾相见及花红。
他时住得君应老，长短看花心不同。

二子同游石人峰，深行翠筿黄茅中。
初嫌微径无人踪，行到半岭径亦穷。
来时犹自闻鸡犬，且行且语不觉远。
上头无梯下无岸，前头难攀后难返。
黄茅翠筿深复深，忽有笛声出暗林。
草根一把牛骨骼，血点溅地惊人心。
二子相看面无色，疾趋山后空王宅。
野僧闻此叫绝天，拊破禅床椎倒壁。
荒山岂有吹笛声，乃是卧虎鼻息鸣。
二子归来向侬说，犹道兹游最清绝。
兹游清绝岂不佳，二子性命如泥沙。

太华终南只磨青，渭流一日肯为泾。
豺狼不食茅焦肉，水火安能熄六经。

时节循环四月一，大道何曾有得失。
夜来针眼鱼儿，吞却新昌石佛。
阿呵呵，识不识，明眼衲僧跳不出。

客舍张罗静，流年激箭过。
愁余惊斛满，泪尽觉珠多。
𫛸鴂悲秋极，芎䓖奈疾何。
振缨清浊水，持酒短长歌。
潘岳伤憀栗，苏生困揣摩。
经纶谁一问，薖轴老中阿。

人间久厌雨，最快是初晴。
骤见碧林影，喜闻归雁声。
乾坤一苏醒，耳目两聪明。
寄语浮云意，休来污太清。

雨后桃花作片飞，风前柳絮点人衣。
春归不用怨风雨，无雨无风春亦归。

狂风一过天如洗，四卷阴云空万里。
高楼月色三更寒，鱼歌相应起寒苇。
一樽初对谪仙人，只用澜翻细论文。
半夜拂衣翩欲往，飘飘逸兴凌秋云。
破浪扁舟一叶细，问君去去端君意。
笑言演峡隘心胸，要观闽海浩无际。
顾我虀盐尚泮宫，安得化云便从龙。
好景欲观今未遂，凭君驱入锦囊中。

剩雨残晴暴所长，客窗花气噀余香。
每怀追逐云泉惯，无计遮拦岁月忙。
谁谓伐冰连戚里，年来尽室泛沅湘。
诏书行看椎门至，已觉眉间一点黄。

荷恩承顾托，执契恭临抚。
庙略静边荒，天兵曜神武。
有截资先化，无为遵旧矩。
祯符降昊穹，大业光寰宇。

汉法在彝鼎，三章岂不严。
奸宄恣暴乱，官刑废舂钳。
未若箕山翁，顽夫偃风廉。
予慙斯人徒，为容善谦谦。
敺民陷之辟，淫刑视齐歼。
处事禁太速，宜犴非为淹。
丹书对妇泣，职死夫何嫌。
专诛逮垂尽，吾辜倍相兼。
曾闻邹鲁间，礼义人自恬。
商君就有道，绛水惊闾阎。
念此一叹息，归来赋陶潜。
南山信崇极，能无刺岩瞻。

黄九陈三外，诸人总解诗。
甘心休作许，苦语竟何为。
所向公同我，何缘样入时。
从来大小阮，一笑更谁知。

屡废招呼定可人，岂嫌昏暮叩门频。
不来醉我倾家酿，反更分渠饤坐珍。

吉山真心成抑逼，僧至参禅令乞食。
误他多少禅家流，入不得处争著力。

别后连绵好句来，朗哦深视百千回。
穷通身外庸何恨，生死人间信可哀。
公既爱闲常隠几，我方疮楚未持杯。
涧梅点点从教白，春到章泉花自催。

昔与君游者，芝兰永更芳。
高怀澄水月，和气燠春阳。
陈迹川流远，嘉名岁景长。
平生欧尹友，尝叹善人亡。

爻辞位，九六号阴阳。
中半自然皆相守，比和世应两无伤，各自主刀鎗。

浦树家家异。

一病五十日，复尔当解官。
不才归亦乐，无食去犹难。
黾勉人应笑，低徊意已阑。
旧师摩诘老，把卷静中看。

隠居松籁细铮然，何独微之重碧藓。
已被远峰擎𡾼𡾼，更禁初月吐娟娟。
门庭静极霖苔露，篱援凉生袅菊烟。
中有病夫披白搭，瘦行清坐咏遗篇。

秋风吹空一横扫，秀桐芳蕙经宵老。
晨鸡惊起穷丈夫，心骨调残感霜草。
独起过君喜君在，鹴裘同就旗亭解。
酒酣气壮把袂归，吾曹心过中区大。
君不觉丰城两龙思延平，气凝愁紫牛间横。
神物际会当有时，洛阳楼上逢张卿。
古人率自穷途起，景略执畚南阳耕。

焦山寺里白云堆，百尺危楼百尺台。
持咒圣僧漂海去，寻诗闲客渡江来。
雷轰古树蜈公出，日转虚簷燕子回。
案上楞严都好在，昆明又见有新灰。

有丝不绣平原君，有金不铸钟子期。
此心抱独无人会，百年只有青天知。
青天冥冥不可诘，举头当中有皦日。
从来天日不可欺，何用区区守暗室。

峤南之武溪，其深不能测。
潭潭滀瘴疠，水色重如墨。
昏然潦雾作，上下毒气塞。
仰视高飞鸢，跕跕堕两翼。
交州恶女子，制驭费衔勒。
伊余缪兵寄，得总浪泊役。
常甘马革死，持此期报国。
卧念少游言，从之何可得。

烟苍苍兮白鸟飞，水茫茫兮金鳞嬉。
空杳杳兮智不知，觉冥冥兮性所宜。
包万像而括二仪，彻三际而周四维。
影象累累，品类差差。
发挥元自我，点化更由谁。
方之则矩，圆之则规。
不须特地，且么过时。
兀兀腾腾，憨憨痴痴，跛跛挈挈而萎萎羸羸。

苕霅溪头柳眼青，食时持钵众香城。
诸邻定怪颠毛白，久客自怜心境清。
重念雪寒亲麈语，无忘水暖走鸥盟。
饱丛林汉深相悉，笋蕨春山次第生。

拜月亭前梧叶稀，穿针楼上觉秋迟。
天孙正好贪欢笑，那得工夫赐巧丝。

横吹长笛千万骑，将军塞北立功回。
边人争出孤城望，渐见旌旗天外来。

鹤唳柴门月过墙，梅花如雪满林香。
风光直许闲人占，不耐闲人夜亦忙。

台高无奈月明何，岂惮攀缘上岌峩。
万壑秋声归草木，百年乡思动关河。
遥知素影千家共，不独秋光此地多。
中夜酒酣狂欲舞，停杯且复听吴歌。

关塞年华早，楼台别望违。
试衫著煖气，开镜觅春晖。
燕入窥罗幕，蜂来上画衣。
情催桃李艳，心寄管弦飞。
妆洗朝相待，风花暝不归。
梦魂何处入，寂寂掩重扉。

柳郎八十二，蓝嫂一十八。
夫妻共百年，相怜情狡猾。
弄璋字乌䖘，掷瓦名婠妠。
屡见枯杨荑，常遭青女杀。

公门世绪昌，才子冠裴王。
出自平津邸，还为吏部郎。
神仙余气色，列宿动辉光。
夜直南宫静，朝趋北禁长。
时人归水镜，明主赐衣裳。
翰苑飞鹦鹉，天池待凤凰。
承欢畴日顾，未纪后时伤。
去去图南远，微才幸不忘。

大鹏抟风，苍龙出海。
手擡手搦，日上月下。
霜雪严凝识岁寒，双陆盆边须喝采。

步出城东门，与子各执手。
遥望冢累累，悲风发陇首。
长松自青青，枯根带骨朽。
人生如朝露，嘉命那可久。
世无王子乔，何诀以固寿。
感慨徒悲伤，欢言且饮酒。

挟书律重火犹光，天下严搜不敢藏。
圯上老人无见者，一编亲写授张良。

纳纳乾坤万汇滋，同声同气自相宜。
江山今古几兴废，湖海交朋屡别离。
落月照梁疑太白，西风挥扇障元规。
老来万事如泥浊，一笑论文祇自知。

牢落公车待诏时，白头掌故更栖栖。
一生勤苦成何事，只得铭旌数尺题。

臂膝真成具老形，每逢趋走叹伶仃。
故园松菊幸亡恙，何日扶藜得屡经。

古人谩歌西飞燕，十年不见狂夫面。
三更风作切梦刀，万转愁成系肠线。
所嗟不及牛女星，一年一度得相见。

醉翁手种菊，呼我宴西斋。
落日有余兴，穷秋多所怀。
缓歌挥白羽，趣舞堕金钗。
乌帽何胜落，黄花故自佳。
念离还作恶，处世亦安排。
苍鬓聊相对，青云岂易阶。
母容烛见跋，能尽酒如淮。
少作三年别，人生定鲜谐。

草木冻死山中村，惟有梅花解返魂。
弱植孤根傲霜霰，玉奴终不负东昏。

夜来清商入梧桐，策策不已鸣霜风。
故烟一碧万烟树，惨淡已有伤秋容。
嗟哉造物本何意，安得永赖长养功。
我独冷眼阅荣悴，心与日出清霜融。
子奚不来助我喜，瓮头春风生曲米。
人间有酒谁不醉，知其天者我与子。
我身虽无双羽翰，欲将梦到三神山。
借尔八尺龙须席，蘧然一觉俱飞还。

射蛇戏马老刘郎，不为乾坤减战场。
三径寒华空怅望，闲居无酒对重阳。

轻轻蒙蒙，龙言凤语何从容。
耳有响兮目无踪，杳杳默默。
花张锦织，王母初自昆仑来。
茅盈王方平在侧，青毛仙鸟衔锦符。
谨上阿环起居王母书，始知僊事亦多故。
一隔绛河千岁余，详玉字。
多喜气，瑶台明月来堕地。
冠劒低昂蹈舞频，礼容尽若君臣事。
愿言小仙艺，姓名许飞琼。
洞阴玉磬敲天声，乐王母，一送玉杯长命酒。
碧花醉，灵扬扬，笑赐二子长生方。
二子未及伸拜谢，苍苍上兮皇皇下。

万松关险路萦纡，门掩深云窄有余。
佛过低头不妨得，且图人见额边珠。

姓氏标千佛，功名老一麾。
人皆嗟窘步，公不陋居夷。
悃愊尤安静，廉明且惠慈。
穷陬天弗佑，三月逝如斯。

桃李无言一再风，黄鹂惟见绿葱葱。
人言九事八为律，傥有江船吾欲东。

沦落多愁笑不成，水边还是送君行。
官为令长前程好，地近乡关喜气生。
百里有人观惠术，三年唯我见交情。
山中后夜思贤处，风月犹应似旧清。

溪阁临虚面势寛，凉天佳月共追欢。
渔舟忽动水光碎，桂魄未髙山影寒。
色染林峦烟漠漠，气侵笑语露漫漫。
须知此景人间少，更泛兰桨远处看。

□忧去国三千里，遥指江南一道云。
。

万里黄云冻不飞，碛烟烽火夜深微。
胡儿移帐寒笳绝，雪路时闻探马归。

句曲峰峦翠倚天，琳宫琼馆宴神仙。
水程才隔一百里，脚债未偿三十年。
几拟看山携酒去，相期听雨对床眠。
何当拨遣尘间事，一试松根喜客泉。

洞庭波上木叶脱，巫山宅前野花发。
子规啼杀不见人，空令千载忆灵均。
春兰九畹百亩蕙，自荣自落谁能佩。
泽国东山最上头，有客玩芳杜若洲。
扁舟夜上人鲊瓮，手掇骚人众芳种。
归来梦到阆风台，灵均花草和露栽。
寄言众芳未要开，更待诚斋老子来。

沛谯有巨枣，味甘蜜相差。
其赤如君心，其大如王瓜。
尝贡趋国门，岂及贫儒家。
今见待士意，下异卢仝茶。
食之无厌饫，咏德曾未涯。

侍女亲擎玉酒巵，满巵倾酒劝安期。
等闲相别三千岁，长忆水边分枣时。

马上见时如梦，认得脸波相送。
柳堤长，无限意，夕阳里，醉把金鞭欲坠。
归去想娇娆，暗魂销。

正中来，帝命旁分展化才。
杲日初升沙界静，灵然曾不带纤埃。

桐林老子俗情无，览胜探奇不觉晡。
幸尔清溪好明月，如行四十里冰壶。

山鬟风急坠松钗，冷灶凝烟午未斋。
黄独煨香不能熟，老僧忍冻拾枯柴。
见成活业，出格安排。
懒瓒穷不彻，粪火一生埋。

留侯远孙腹䏺肛，载儒家书杂岐黄。
桂山木落秋苍苍，画帘西风杵臼香。
瘴烟疠雨吹南荒，弱儿倒卧瘦女僵。
药石不入市贾箱，利专巫祝司祷禳。
磨刃霍霍向猪羊，见君似人喜踉蹡。
圭刀遣赠出锦囊，我怜此身无牢强。
外邪客气弩矢张，君言扶衰艾火良。
有得不计腕肉疮，世间何事非膏肓。
白昼二竖行跳梁，案脉骇走扁与仓。
馁腹可复须槟榔，请君乞我囊中方。

喜色侵淫动搢绅，俞音下报谪仙人。
惊回汝水间关梦，乞与江天自在春。
罨画初游冰欲泮，浣花何处月还新。
凉州不是人间曲，伫见君王按玉宸。

黄龙山中春事晚，山谷道人上山坂。
鼻端山矾花气浓，怪底经行众芳苑。
一种风姿极可人，幽姿正色相鲜新。
素馨籍甚不足意，黄淡羞涩终非真。

野老幽居处，成吾一首诗。
桑枝碍行路，瓜蔓网疏篱。
牧去牛将犊，人来犬护儿。
生涯虽朴略，气象自熙熙。

夫君自是雪霜姿，落笔风生更不疑。
留向岩前弄明月，桂枝相伴影参差。

儒党凋零类月残，兴言及此最情关。
杯觞固可随宜醉，主宰何尝有暂闲。
行健要将干作马，登高须识艮为山。
莫教尽日劳舟楫，只在当初相见湾。

画工状物，经月经年。
轩鉴照物，立写于前。
鉴之为明，犹或未精。
工出人手，平与不平。
天下之平，莫若于水。
止能照表，不能照里。
表里洞照，其唯圣人。
察言观行，罔或不真。
尽物之性，去己之情。
有德之人，而必有言。
能言之人，未必能行。

结以不根茅，阖之无钥锁。
坚密乌有身，非坐常宴坐。

一峰云气接蓬莱，白石磷磷护碧苔。
几向凤凰池上望，不知何日凤凰来。

暖足番君老更便，摩挲笑问阿婆年。
聊吟夜月移花影，肯向春风逐柳绵。
自有散花居丈室，何妨姹女共壶天。
铅华列屋诸君事，乞与寒梅了世缘。

有客谭医惊四座，指下玄微应识破。
药市栖迟三十年，安知不是伯休那。

圣谛义中犹不识，透清波路想应难。
九年鬼窟深藏拙，却被神光冷眼看。

花柳遶宅茂，先生在郊居。
下帷良已苦，时作带经耡。

风露青冥水面凉，旋移野艇受清香。
犹嫌翠盖红粧句，何况人言似六郎。

不遣身心同槁灰，化工随手自量裁。
一栏仙蘤端倪露，九畹崇兰次第栽。
生意可观那画得，暗香难觅偶吹来。
柴门漫说何曾闭，俗驾经过也未猜。

未厌长为客。

病思昏昏略未醒，木犀谁遣浸饶瓶。
兀然随我故山梦，竹故青青雨自零。

空。

先生有道无寸田，长歌击壤醉伊川。
今式玄冢高嵩峦，嗣子诗礼老益端。
少从父友学其难，一书百读口角涎。
父友寸步简策边，声名九州四海寛。
时有狂澜汇怒湍，百媸安肯一着妍。
独乐园中往复还，蝴蝶沼上青草烟。
书成砚穴气桓桓，苍生属望十九年。
圣时未肯误儒冠，倐见佩玉朝珊珊。
汴洛迎送路接连，急急政如渴赴泉。
跛者释杖瘠肥膻，兵偃不用卢重环。
货利去若风中幡，抉蔀一发天下言。
白发旧德殿中间，经行求士趋传餐。
先生之子难郁盘，绿衣春色行度关。
群贤并进让后先，山摧栋折何茫然。
人间此梦白日前，况乃枕箪夜稳眠。
仙山尘绝远嚣煎，云楼烟阁白鹤闲。
若嚬若笑玉女颜，我欲并之无因缘。
傍意若谓堪悯怜，是间有汝世之贤。
此公不死神常全，王侨偓佺不及肩。
汝曹蚁辈徒攻坚，欲子见之骇众仙。
子色不平羞青山，我为子往问彼天。
谁敢少弄天公权，蘧蘧梦断目鳏鳏。
但觉毛骨轻且便，赋诗不怕众险艰。

幽草沿阶翠织成，初荷经雨碎珠生。
藕丝道服松毛扇，独自花间趁鹿行。

假乐兴周治，无为见舜心。
七朝传远业，十闰纪功深。
厚泽沦肌骨，隆名秩古今。
丹成自仙去，黼扆不重临。

判为梅花倒玉巵，故山幽梦忆疏篱。
写真妙绝横窗影，彻骨清寒蘸水枝。
苦节雪中逢汉使，高标泽畔见湘累。
诗成怯为花拈出，万斛尘襟我自知。

指法金针不许窥，笑他贫女织寒机。
谪仙曲奏调羹赐，之问诗成夺锦归。
论定会盼银信召，眷浓漫妬玉环肥。
溪边鸥鹭偷相语，只怕先生又下矶。

破柏作书柜，柜牢柏复坚。
收贮谁家集，题云白乐天。
我生业文字，自幼及老年。
前后七十卷，小大三千篇。
诚知终散失，未忍遽弃捐。
自开自锁闭，置在书帷前。
身是邓伯道，世无王仲宣。
只应分付女，留与外孙传。

已叹交情看渐少，闻君怛化重伤神。
手栽寒竹惟添笋，堂掩空山不见人。
旧说媾婚今且置，新怀情悃向谁陈。
独怜头白曾参母，清夜悲号血泪频。

吹毛宝剑当机妙，切玉如泥孰可猜。
不犯锋芒全正令，法王心印为君开。

朅来幽韵与时分，雅称深沉扬子云。
记取人间多恶草，一莸能败十年薫。

逼脸横颐咽复匀，也曾谗毁也伤神。
自从鲁国潸然后，不是奸人即妇人。

麦畴连草色，蔬迳带芜痕。
布谷叫残雨，杏花开半村。
吾生老农圃，世事付儿孙。
但遇芳菲景，高歌酒满尊。

城楼百尺兀相望，帝作东辅拱神州。
当日隋家漕渠柳，至今春在末梢头。

夫子天资过我曹，两兼才德属人豪。
不求近誉声逾远，能处卑官道益高。
岂止一同裁美锦，直须万俗被重袍。
由来康济吾儒事，抚遍疮痍莫厌劳。

多人乞语过台鴈，上人亦向那边游。
寒拾不能登妙觉，只为贪著山水幽。
巨罗长年抱膝坐，痴痴更是不知休。
春花正开香满路，日轮卓午山气收。
乘兴去时宜速速，乘兴回来莫悠悠。

鸡鸣发余杭，到寺已亭午。
参禅固未暇，饱食良先务。
平生睡不足，急扫清风宇。
闭门群动息，香篆起烟缕。
觉来烹石泉，紫笋发轻乳。
晚凉沐浴罢，衰发稀可数。
浩歌出门去，暮色入村坞。
微月半隠山，圆荷争泻露。
相携石桥上，夜与故人语。
明朝入山房，石镜炯当路。
昔照熊虎姿，今为猿鸟顾。
废兴何足吊，万古一仰俯。

早开菖叶劝耕辰，八月繁华又一新。
旧日举人应最喜，桂闱秋报杏园春。

与君骑竹即同游，抱子相看发已秋。
莫惜往来勤马足，未须容易转船头。
君方搜句窗间岫，我已悬情天际舟。
抱椠石渠无所欲，劳君时致管城侯。

祗役庐山阳，矫首庐山阴。
云峰不可觌，碧涧何由寻。
昨朝解印章，结友同窥临。
尽彼岩壑胜，满兹仁知心。

一郡最高处，元戎领客游。
云根栖万井，城角带双流。
日薄楼台暝，风悲鼓角秋。
卧龙千古恨，烟霭隔神州。

苍生从此得伸眉。

宗主人才郭子仪，门多将相蔚相辉。
托根小草秋榆宦，食叶长廊春棘闱。
报国自怜心事壮，忧时不觉梦魂飞。
平生此志非温饱，勋业从公问指归。

开国桐乡已白头，国人谁复记前游。
故情但有吴塘水，转入东江向我流。

今年小稔徧山村，白叟黄童笑倚门。
老瓦为樽赛田祖，石田多稼庆曾孙。

横洲送我忽俱还，四顾无边已惨颜。
雪浪撞天吞几子，𪿫云将雨起西山。
一声霹雳从空下，万丈金蛇掣斗间。
舟子惊呼总无色，平生忠信且今番。

东谿打桨过西溪，南岭云飞北岭时。
鸟语屡呼人载酒，山行不厌雨催诗。
静中秋色人间少，客里泉声夜半知。
老去随缘皆可耳，愁霖未用苦相欺。

一双乖角眼，阅世妙无伦。
白日常穿市，青云少见人。
未尝眠锁店，午后听钟邻。
盍向边头看，谁为阁上麟。

摧残枯木倚寒林，几度逢春不变心。
樵客见之犹不采，郢人何事苦搜寻。

累叶为儒业不隳，定知贤杰有生时。
学须造次常于是，道岂须臾或可离。
我老已无明日计，心存犹惜寸阴移。
巍巍夫子虽天纵，礼乐官名尽有师。

错步入雪山，茫茫谩寻讨。
鬼眼忽撑开，草窠里蹲坐。
见底是明星，悟底是什么。
瞿昙瞿昙，未敢相保。

扫石云随帚，耕山鸟傍人。

莫将生死视如来，要看莲花火里开。
勘到灰飞烟灭处，涅槃不是涅槃台。

眼横鼻直，气清骨寒。
手眼外应金篦快，身心内照玉壶宽。
机丝交织兮春华蔟蔟，与物齐平兮梦蝶团团。
性习林泉，身心信缘。
长虹歛雨，照雪倚天。
头头物物随宜说，刹刹尘尘各住禅。
妙触出碍，幻成自然。

水上鹄已去，亭中鸟又鸣。
辞因使楚重，名为救齐成。
荒垅遽千古，羽觞难再倾。
刘伶今日意，异代是同声。

夏水漾天末，晚旸依岸邨。
风调乌尾劲，眷恋余芳尊。
解袂方瞬息，征帆已翩翻。
江豚涌高浪，枫树摇去魂。
远戍宗侣泊，暮烟洲渚昏。
离心讵几许，骤若移寒温。
此别信非久，胡为坐忧烦。
我留石难转，君泛云无根。
万里湖南月，三声山上猿。
从兹耿幽梦，夜夜湘与沅。

花有芳丛竹有林，春来各竞趁光阴。
妍媸等是目前事，冷淡方知异日心。
十二里山长隔面，一帆风地每传吟。
髙山流水人知否，绿绮窗间自晓琴。

忽见金丝袅绮疏，又惊寒食到来初。
不知折尽西湖柳，插遍长安万户无。

吸干酒海一须臾，冠冕玄坛百岁余。
不食人间烟火气，能传天上电花书。

门外溪光倒碧山，怜君终不厌身闲。
直须扫迹利名里，却要策勲文字间。
洗耳时倾高士论，转喉莫犯贵人颜。
百年总是一抔土，且乞余生隐市关。

紫轻半百远分贻，正值文园病渴时。
玉液果如孙楚赋，金柯未数上林奇。
断牙颇觉飞泉绕，老态惭非饤玉姿。
无限世间蒸食者，令人那解识檀梨。

五管新多事，轻车屡往还。
勤劳成白髪，故旧是青山。
树色才分楚，江声未出蛮。
自惭迎候少，无惠及孤鳏。

好景番禺能几何，簿书不许我吟哦。
绛纱帐里事浑少，古锦囊中诗定多。

胡风迎马首，汉月学蛾眉。
久戍人将老，长征马不肥。

怀德思人始绘容，不缘斯举理难穷。
兔园何有安民迹，鹫岭兼无护法功。
名姓不传勋阁上，仪形徒入梵祠中。
愿更此误图公像，公行宜居极乐宫。

我不上南山，垂近四十载。
山中花瓢翁，尚与山俱在。
据高瞰人世，昔田今为海。
道傍魏公亭，柱化础亦败。

秋晚西湖胜槩多，台轩来此驻鸣珂。
沙鸥散去惊丝竹，烟柳低垂间绮罗。
乱掷金钱和露菊，狂摇钿扇倚风荷。
下僚幸接曹尊末，率尔翻成击箸歌。

香苞初拆晓霞凝，甲第名园冠绍兴。
玉叶金枝老诗伯，更将好语为褒称。

屈贾文章蚤善鸣，长杨制诰晚尤精。
天仙一念堕尘世，属籍千年谁老成。
贺表明明规宝庆，谏箴字字砭端平。
不堪耆旧凋零尽，泪到南塘觉尽倾。

人生不如意，十事恒八九。
未见历下人，徒倾历城酒。
从来亲骨肉，不免相可不。
但愿崇事实，虚名等箕斗。

马头乘兴尚谁先，曲巷横街一一穿。
尽道满城无国艳，不知朱户锁婵娟。

骨鲠嘉言忆旧臣，故应赴诏近严宸。
席前若下清明问，且说江南一味贫。

阴云屯硖口，急雨过城头。
白舫投沙峡，青帘卷市楼。
漂揺争阖户，壅溢共疏沟。
抽得驱蝇手，题诗慰旅愁。

诗社久零落，所传毛郑余。
先生守章句，后辈老虫鱼。
大义谁窥觑，微言尚阔疏。
烦君来就索，但恨未成书。

西风澄晓气，凝观惬幽情。
草润蛩声滑，松凉鹤梦清。
吟怀依水静，病思得秋轻。
忽忆登高近，循篱看菊英。

得得篮舆蹑紫烟，青山买断不劳钱。
孤峰峭耸云间柱，大涤深藏洞里天。
一派飞泉成舞翠，千寻秀石屡来贤。
上方犹有奇观在，更欲扪萝到绝巅。

之君命屯有孤辰，之子德孤无同人。
天遣之君友之子，宾主相忘无彼此。
出墙春梢道骨轻，侵书晚色天姿清。
客来面目挟尘土，对君有头不敢举。
客来言语挟尘埃，对君有口不敢开。
坐听一宾陪一主，夜雨秋风相尔汝。
主人养高宾养虚，九天上与神龙俱。

嬴相去千载，规摹笔势难。
空兴黄绢语，谁把翠珉刊。
并海岁云暮，耶溪春更寒。
知君四方志，无璧荐盘餐。

桐君种药隠蘅臯，竹祖生孙共养高。
茶脚碧云凝午椀，酒声红雨滴春槽。
休粮貌古添清瘦，饵术身轻长绿毛。
仙诏未颁迟拔宅，家资犹恋一溪桃。

近湿篱根歌蟪蛄，向明屋角网蜘蛛。
黄葵紫苋雨张王，花蚊白蚁风驱除。
辗转犹憎夏夜久，支离何堪春病余。
预愁还作旧年调，两眼京尘怀镜湖。

玉棺插徧两岩傍，石罅开如小洞房。
炼就阳魂归紫府，空余灵骨此中藏。

轻舟自挽上危滩，不见黄河古水津。
天上三更下弦月，梦中万里异乡魂。
苦无浊酒浇劳役，喜有清飙濯暑袢。
晓起掀篷明望眼，蹇馿载鹊过前村。

林影溪光风力微，黄鹂隔叶啭还飞。
从教万点飘浮去，頼有庭花愿不违。

将军头可断，讵肯以城降。
斯可为忠矣，至今名此邦。

海陵周裕之，又为淮上客。
来寻南郭路，不见张宜伯。
宜伯在京口，不知谁与游。
时时应北望，只可见瓜州。

西北乡关近帝京，烟尘一片正伤情。
愁看地色连空色，静听歌声似哭声。
红蓼满邨人不在，青山遶槛路难平。
从他烟棹更南去，休向津头问去程。

鱼潜深渊水，鸟巢茂林枝。
潜者忘于渊，洋洋纵尾鳍。
巢者忘于林，飞鸣唯所宜。
庄周叹从容，未免惠子疑。
师旷岂知声，缪以占齐师。
彼各有真乐，果孰得而窥。
陋巷颜氏子，箪瓢甘忍饥。
陶潜怕折腰，素琴弦不施。
其乐可闻欤，夫盖默识之。
非丝亦非竹，且复非蛾眉。
譬如执热者，洒然濯凉飔。
又如渴不禁，快饮清江湄。
当其得意时，何以富贵为。
手舞而足蹈，诚不之自知。
自知犹不可，人胡可度思。
君辟真乐斋，我赋真乐诗。
写诗聊寄意，名斋傥在斯。
置之勿复道，焚香诵楚词。

长乐七闽会，山川富登临。
重城十万家，间以烟树林。
何许肆遐瞩，城西最高岑。
主人厌直归，与世相浮沈。
三宿得胜地，八还见初心。
明窗一蒲团，宴坐依横参。
面面来远色，层层列清阴。
闲翻贝叶书，静听频迦音。
万法照了处，人居两幽深。
嗟予晚闻道，况迫桑榆侵。
如何结保社，去脱头上簪。
从公刮眼膜，傥借箆千金。

不嫌饭豆与蒸藜，饱脱衣衫挂竹篱。
问酒亭前旗影市，系船屋角藕花陂。
踏车挂壁闲龙骨，生药当庭蔓兔丝。
我自耦耕非避世，姓名休使外人知。

云里幽僧不置房，橡花藤叶盖禅床。
朝来逢著山中伴，闻说新移最上方。

昔年严大夫，偶来怨迁谪。
我本麋鹿姿，得此已自适。
乘闲陟上方，□寻唐人石。
岂期当三伏，一天云四幂。
快哉风南来，万籁相呼吸。
雨余禾麻润，是山皆喜色。
一杯倾晚饮，绿瓜间未实。
是非不到耳，休厌山城寂。
树影抹横烟，角声暗落日。
长江去不返，况此百年客。
企首老玉仙，白发何由摘。

少年场屋心，富贵轻秋毫。
如何此偪仄，晚作空山逃。
世方驰逐好，我独儒书豪。
宁甘往教远，不肯十上劳。
尚持鹍鸡弦，自爱凤尾槽。
纷然凉州曲，谁赏鬰轮袍。
取之众弃中，君眼亦已高。
惜哉君更穷，相看两萧骚。

溪路日幽深，寒空入两嵚。
霜清百丈水，风落万重林。
夕鸟联归翼，秋猿断去心。
别离多远思，况乃岁方阴。

拄笏西山一笑中，挂帆犹及楝花风。
此身可是屠羊说，余事宁非失马翁。
不问鬓毛成早白，免将痴面发羞红。
故人新寄虔州布，归制吟袍管钓篷。

中原自古多豪杰，晋国尤多贤大夫。
学问断无虚议论，功名须有大规模。
臂间弓矢真良将，舌底诗书笑腐儒。
自恨两贤相识晚，不妨杯酒恣歌呼。

小雨洗清昼，幽花耀寒厅。
云间返微照，风薄成细零。
蝉凄如欲收，虫咽无𫏐停。
渠将趣寒事，我自感颓龄。

有晋风姿如此蟹，个个能空无能解。

路绕孤村一径微，上连碧嶂下清溪。
水光山色浑如画，引得行人忆故栖。

有母有母年七十，一室枵然徒壁立。
茹蔬啜粥不怨尤，卧病在床无药物。
我为举子得一官，南陔之养嗟何及。
呜呼二歌兮歌转悲，羞见慈乌随母飞。

朝宗汉水接阳台，唅呀填坑吼作雷。
莫见九江平稳去，还从三峡崄巇来。
南经梦泽宽浮日，西出岷山劣泛杯。
直至沧溟涵贮尽，沈深不动浸昭回。

猿鹤皆飞昔日声，安车归去路岐平。
高怀无累能知止，半禄虽微亦代耕。
林下光阴尤觉永，环中气象有余清。
尘埃满抱华颠客，笑指泉山羡此行。

街上春泥踏始开，山人忽同供奉来。
老奴行迟报我晚，怒气欲拔庭中槐。
闻说道心调伏久，等闲休要起嫌猜。

芙蓉秦地沼，卢橘汉家园。
谷转斜盘径，川回曲抱原。
风来花自舞，春入鸟能言。
侍宴瑶池夕，归途笳吹繁。

偶因青鸟遂幽寻，翠壁苍崖白日阴。
三扣石扉人不识，满山松竹自悲吟。

何年移竺国，秀色发棱层。
清极不知夏，虚中欲悟僧。
树幽岚气重，泉落乳花凝。
犹忆烹茶处，闲来话葛藤。

诗人如不颂，谁识太平心。
石老碑文古，庭荒蚁穴深。
白云生绝壑，斑竹锁疏林。
行客自南北，青山共古今。
登临寻胜迹，望望日西沉。

桐柏分源远，清流接泗滨。
于何号边境，不忍问淮民。
北顾关山在，西风草木新。
天河如可挽，吾欲洗边尘。

一颗如来藏里珠，灵光烁破众人疑。
大千沙界无尘土，即是尘劳未脱时。

烟波半落新沙地，鸟雀群飞欲雪天。
樱桃带雨胭脂湿，杨柳当风绿线低。
山似屏风江似簟，叩舷来往月明中。
晴日碧空云脚断，一条如练挂山尖。
飞文鬬疾敲铜器，陪宴会欢吐锦茵。

一饱百念休，挈席坐朝阳。
陶然四肢春，兴与饮酒长。
梦蝶鼻声小，扪虱衣缝光。
虽非北窗下，亦足傲羲皇。

恩同花上露，留得不多时。

马上琵琶不复琴，龙荒吊古独遗音。
西风金掌吹清泪，落日铜驼折寸心。
杜子但伤鹃血化，苏卿岂料雁书沉。
当时痛哭无人哭，千载江流转恨深。

不知何处起钟声，云作楼台雾作城。
洲上稻肥初起墢，山中梨巨旧传名。
林疏野地惟多石，气湿炎天亦少晴。
东畔有潭闻险绝，岩前时现老龙精。

十年不复上南楼，直为干戈作远游。
满地江湖春入望，连天章贡水争流。
青云聊尔居金马，紫气还应射斗牛。
公是主人身是客，举觞登望得无愁。

松行尽处是招提，殿阁参差柏树齐。
更与阿戎过浄院，剧谈一座日还西。

昔以县为滩，于今倅亦难。
纵令急符下，且放大弦宽。
航海船粳白，游山谱荔丹。
应怜铜墨吏，舒惨在毫端。

蕙草芳未歇，绿槐阴已成。
金罍唯独酌，瑶瑟有离声。
翔泳各殊势，篇章空寄情。
应怜三十载，未变使君名。

翰墨金声远，神情玉气温。
节廉贫愈见，风义老弥惇。
旧学资详正，新仪属讨论。
谁怜一麾出，终不反修门。

老病归休得桶楼，吾庐萧洒乐天倪。
北窗偃卧都何有，东阁过从亦自揆。
碧桧轻烟无鸟哢，绿槐风细或蝉嘶。
世间万事全如梦，岂得南华物我齐。

美人策良马，弭节螺江湄。
岁年忽晼晚，桃李已成蹊。
遥遥一水间，复复东与西。
晴川夹修杨，行舟何能维。
朱凤翔海山，层汉扬音徽。
高冈有梧桐，驾言览朝晖。
赠君以白云，白云不我持。
赠君以明月，明月不我携。
白云与明月，远道相追随。

春来睡困不梳头，懒逐君王苑北游。
暂向玉花阶上坐，簸钱赢得两三筹。

回雪舞萦盈，萦盈若回雪。
腰支一把玉，秪恐风吹折。
如能买一笑，满斗量明月。
安得金莲花，步步承罗袜。

倦栉头如葆，深居心若斋。
作诗须识病，遇事莫装怀。
富贵乃身贼，饥寒为道阶。
长贫君勿怨，天岂困吾侪。

蚤莺声转杂危弦，惊散书窗午枕眠。
大法鼓声胡部曲，摩登伽戏野狐禅。
眼中颠倒迷情事，世上纵横使鬼钱。
烂煮瓠壶钟鼎食，山堂谁道独翛然。

残雪暮还结，朔风晴更寒。
重裘犹粟肤，连酌无骍颜。
指直不可握，终日缩袖间。
十年走万里，何适不艰难。
附火财须臾，揽辔复慨叹。
恨不以此劳，为国戌玉关。

忆昨少年气锐心未灰，平明出门薄暮回。
解衣换酒期必醉，乱花压面欹条枚。
年华荏苒今半世，触事徃徃生悲哀。
欢娱无复少年味，勉强谈笑陪尊罍。
饮才过量輙成疾，秋霜入鬓刚肠摧。
子年少我气鼎盛，琅玕夜诵声如雷。
匈中平时足蕴藉，颐神养素成婴孩。
松姿柏质异蒲柳，坚刚不怕霜霰漼。
凌云变化未可料，岂比嵲屼风中桅。
胡为鬰鬰乃如许，与我老者同虺𬯎。
岂缘心事未如愿，一念遂觉忧愁来。
还惊世态多险阻，忤意未兑生嫌猜。
壮怀千里力未致，龃龉翻类三足能。
伤和伐性致坎轲，两眉蹙恨凭谁开。
吾闻君子贵知命，数者于我何有哉。
又闻古人亦迍蹇，在易固有无妄灾。
闭门静坐养时晦，拂拭心镜捐尘埃。
他年定作仁者寿，齿背会见同鲵鲐。
圣贤遗训载子腹，此事宁不知所裁。
否徃泰来固有日，坦涂利毂宁须推。

老邹草檄如吹律，能令阴谷回阳春。
手提赤心献天子，布衫麻鞋惊市人。
戈船上嘘五里雾，诏发内府捐金银。
进贤冠者不好武，归来结屋看涛云。
却回孤愤与江浪，气压千人万人将。
或时饮就夷门屠，亦有挝掺渔阳唱。
埋名袖手君得辞，行宫今在江之湄。
高帝游魂正思沛，太王有道聊居岐。
一杯属君当起舞，能令公喜令公怒。
捽摩青山鬭两虎，搜搅中流鹅鹳语。
平生未受哙等伍，图中襃鄂尔如许。
六十小劫胡运去，老上单于公手取。

谿尽见石城，寺在石城里。
崖缺露遥村，门开对寒水。
况非雉堞成，无以金汤比。
梵众此安栖，俗驾来有几。

四朝十帝尽风流，建业长安两醉游。
惟有一篇杨柳曲，江南江北为君愁。

北楼千尺午犹寒，冉冉飞尘不可干。
横望沧溟了无际，贵人休向画图看。

晨晖照屋清露稀，樱桃花房欲开齐。
繁华先得造物巧，不与众卉争高低。
参差萼萼相照耀，恍惚满眼令人迷。

后顾江已远，前睨山若塞。
棹进岸自回，天水未有极。
帘欣入绝𪩘，舟愕触潜石。
东暾澹未熹，北吹寒更寂。
岸草不知愁，向人弄晴碧。

潇湘浦暖全迷鹤，逻逤川寒只有雕。
谁向孤舟忆兄弟，坐看连鴈度横桥。

三条椽下归空榻，百尺楼中透远峰。

靃靡汀草碧，淋森鹭毛白。
夜起沙月中，思量捕鱼策。

藜杖纶巾度几春，紫袍頳带一番新。
恩荣可但将延世，渥泽还欣再及亲。
已见里中夸盛事，何妨林下作闲人。
年逾七十仍希有，寿酒须拚饮百巡。

诗人贵笔精，如射得矢同。
有笔仍工书，如矢入彀中。
先从鼠乞须，次论腰到蜂。
平生竹林交，未数阮仲容。
住逢蔡邕书，三日清我胸。
还临晋贤帖，明眼搏赤熊。
规摹到晚唐，战手惊扬风。
兴来欲捉笔，趯若螽在蛩。
梦想诸葛诚，腰钱走江东。
霜气侵短褐，十日守兔踪。
故人知我乡，孤峰秃玉融。
遣到管城子，令补麟趾终。
骄豪始入手，廪如控奸雄。
窃拟专赏罚，爵之中书公。
何以报嘉恵，古寿碑色空。
字方兰亭逸，墨比头陀浓。
君家阅古脚，今日聊会逢。
更待黑蚍蜉，满纸昏花蒙。

肘后医方老更精，须眉白尽气弥清。
只应救病能无病，岂是平生学养生。

风不鸣条，雨不破块，会不会兮还信采。
廓廓落落兮大方无外，跛跛挈挈兮大功不宰，稳稳密密兮心安如海。

王氏贵先宗，衡门栖道风。
传心晤有物，秉化游无穷。
学奥九流异，机玄三语同。
书乃墨场绝，文称词伯雄。
白屋藩魏主，苍生期谢公。
一祗贤良诏，遂谒承明宫。
补衮望奚塞，尊儒位未充。
罢官七门里，归老一丘中。
尝忝长者辙，微言私谓通。
我行会稽郡，路出广陵东。
物在人已矣，都疑淮海空。

胜概今犹昨，层楼栖燕雀。
但闻歌竹枝，不见乘黄鹤。

偶过清轩坐饷时，道人煮茗索题诗。
红尘六月门前路，疏雨泠泠滴小池。

荦确奔流泻玉虹，凛然云干拟蟠空。
红尘车马稠如织，梦入苍烟万壑风。

知君归有处，山水亦难齐。
犹去潇湘远，不闻猨狖啼。
穴通茆岭下，潮满石头西。
独立生遥思，秋原日渐低。

吾家宝藏不悭惜，觌面相呈人罕识。
辉金耀古体圆时，照地照天光赫赤。
荆山美玉奚为贵，合浦明珠比不得。
借问谁人敢酬价，波斯鼻孔长三尺。

断岸临江渚，风声瑟瑟寒。
苍髯五君子，莫作大夫看。

汝仕今差晚，家庭莫恨离。
学须官事了，廉忌世人知。
争进非身福，临民只母慈。
关征岂得已，龙断欲何为。

黄丹胡粉密陀僧，此是嘉州告别穹能。
若不见阳真一法，世间还有几人曾。

善恶自相违，明暗不同上。
圣人愍迷徒，乘机入生死。
慕德祛嚣尘，征心见真理。
择交恶自终，出苦方有死。
。

椒盘宿酒未全醒，扰扰金鞍逐画𫐌。
麦雨一犁随处绿，柳烟千缕几时青。
客愁旧岁连新岁，归路长亭间短亭。
万里松楸双泪堕，风前安得讳飘零。

电掣光如昼，雷轰意未平。
乱云俄卷尽，孤月却徐行。
露草蛩相语，风枝鹊自惊。
一凉吾事足，美睡到窗明。

鲁阳之戈倚半空，谁能一却日再中。
惊回十二巫山雨，永隔三千弱水风。
廋语尚传黄绢妇，多情好在紫髯翁。
谪仙尚有杯中月，独舞婆娑醉影同。

五湖深处足逍遥，错把扁舟系柳条。
尘世不如烟水阔，笑骑黄鹤上层霄。

是间何处有涟漪，况复双莲为出奇。
要使惔焚成一洗，政须冰雪露多姿。
折来不许从君玩，赋就空能唤我为。
已见神人出姑射，定烦朝日避咸池。

低簷送雨晚霏微，湿透梅房白渐肥。
半卷画帘屏扇掩，朦胧春睡拥春衣。

东风动地吹花发，渭城桃李千树雪。
芳菲可爱不可留，武陵归客心欲绝。
金华省郎惜佳辰，秪持棣蕚照青春。
君家自是成蹊处，况有庭花作主人。

莫谓蟾蜍小，渊源在许中。
曹溪一滴水，驾浪作南宗。

得即高歌失即休，多愁多恨亦悠悠。
今朝有酒今朝醉，明日愁来明日愁。

事业平生在管城，策勋今日向神京。
区区一第慁子耳，要听胪传第一声。

翛然多难偶存身，又到苍茫楚泽滨。
鼓舞鱼龙张乐地，佩纫兰茝独醒人。
涉江哀郢空回首，极目伤心欲向春。
鼓枻寅缘傍枯苇，故应渔父尚垂纶。

高峰御皎月，深壑泻飞湍。
谁来白云里，与汝凭栏看。

春雨蒙蒙，春风𩖼𩖼。
动兮静兮，匪待时出。
云霞闲澹作性，金鐡冷落为骨。
知我者谓我高蹈世表，不知我者谓我下视尘窟。
道恣随方，情融羁锁。
紫栗一寻，青山万朵。
行行思古人之言，无可不可，南北东西但唯我。

豁州沙界胜伽蓝，满目文殊接话谈。
言下闻知开佛眼，回头祇见翠山岩。
。

水浅鱼稀白鹭饥，劳心瞪目待鱼时。
外容闲暇中心苦，似是而非谁得知。

七雄戈戟乱如麻，四海无人得坐家。
老氏却思天竺住，便将徐甲去流沙。

衲子谁为盖代豪，生憎污俗紫方袍。
何须鉴水能知止，未必归云可拟高。
虎穴等闲休探手，龙泉取次莫吹毛。
君知五祖堂中老，妙处何曾挂一毫。

月落星稀天欲明，孤灯未灭梦难成。
披衣更向门前望，不忿朝来鹊喜声。

岭头寒涧远无声，夜静风恬忽自鸣。
山水有灵人不识，老农常用卜阴晴。

僧钟觉曙鸟，纷飞弄林光。
宿云渐离石，我起开秋房。
南山忽入几，相对各老苍。
我老几何年，山曾见鸿荒。
流泉送日月，危石支兴亡。
问山山无言，啼猿起前冈。

脱手弦声破晓寒，鴈身和箭衮花团。
簷前曝背山翁喜，催唤儿孙逐马看。

终日长廊独自行，幻身未信一丝轻。
自家心绪忡忡急，枉恨邻墙捣练声。

王乔西飞朝洛阳，飘飘千里双凫翔。
凫飞遭网不能去，惟有空屦凫已亡。
谁知野鸟不能化，岂必双屦能飞扬。
凫神屦怪当有在，搔首野庙春风长。

头似樱珠项似金，肉脚如同金裹成。
牙钳不问何颜色，诸虫咬著便昏沉。

十年光景一回头，闻住鹅湖且六周。
堂上雷鸣通妙用，鼎中龙伏得真修。
报恩香篆云山晓，传法心涵水月秋。
莫笑紫玄翁未去，已怀烟浪作扁舟。

登岸还入舟，水禽惊笑语。
晚叶低众色，湿云带繁暑。
落日乘醉归，溪流复几许。

老去心情在一廛，是中忧乐称华颠。
因知不悮三三句，空近偷安九九年。
生死去来浑付梦，火风煎迫谅非坚。
第知一裰安排了，任我朝昏且信缘。

已听恩波生茗椀，更看皇泽下鸡竿。

已藁忠言未及输，岂知穷鬼迫臞儒。
诸生𫈵就汉朝野，一束刍留孺子湖。
室有瓶储聊自给，帘夸椀□□人沽。
风涛如此行何适，犹幸中流得一壶。

曈昽赫日东方来，禁城烟煖蒸青苔。
金楼美人花屏开，晨妆未罢车声催。
幽兰报暖紫芽折，夭花愁艳蝶飞回。
五陵年少惜花落，酒浓歌极翻如哀。
四时轮环终又始，百年不见南山摧。
游人陌上骑生尘，颜子门前吹死灰。

风流前辈已成尘，笔迹犹为世所珍。
促膝猛观惊盛事，临风长想见斯人。
气生伟逸龙蛇动，秀发精神点画新。
破箧尚能多此物，且欣汪子未全贫。

从夫礼法旧推称，训子诗书亦蚤成。
乌府尽言知内助，鳯池得位见亲荣。
隙驹不究期颐寿，风木长悲欲飬情。
厚福尚余汤沭地，并归贤嗣作功名。

自从兄弟得神仙，一去空山竟杳然。
唯有华阴舒道士，好诗长与此山传。

维摩丈室一张床，暂寄清宵梦几场。
却被闲人作禅看，竞来合掌要焚香。

去年渭水曲，秋时访我来。
今年常乐里，春日哭君回。
哭君仰问天，天意安在哉。
若必夺其寿，何如不与才。
落然身后事，妻病女婴孩。

人生七十稀，我今六十六。
幼小承门资，长大窃科目。
平步登瀛洲，超迁应郎宿。
省寺久徊翔，京华厌驰逐。
七持使者节，三剖刺史竹。
晚玷两禁班，滥纡三品服。
游宦四十年，徒糜太仓粟。
君恩无以报，扪心自慙恧。
吾闻老氏言，知足乃不辱。
力辞会稽组，愿赋祠庭禄。
举首谢鹓鸿，甘心友麋鹿。
家有十顷田，居多数椽屋。
长子通朝籍，二女归仕族。
貤恩沾弟姪，余俸赡亲属。
始望岂及此，平生不啻足。
无奈百病侵，齿豁头已秃。
指挛足蹒跚，背驼腰屈曲。
消长自乘除，祸福多倚伏。
枚数亲旧间，十九登鬼录。
自怜衰病翁，讵知不为福。

三儒夜话俱忘寝，户外纵横卧仆夫。
椰腹拈来即书簏，芋头煨熟当行厨。
谪仙岂是无诗种，处士相传有句图。
师服何曾能把笔，短章吟就改还涂。

甚矣翻盆暴，嗟君睡得成。
但思鱼餍足，不顾鼠纵横。
欲骋衔蝉快，先怜上树轻。
朐山在何许，此族最知名。

玉几言犹在，云天去莫攀。
久长期享国，咫尺忽违颜。
信默归元子，遗留暨百蛮。
孤臣方仗节，无计哭桥山。

团圆今夕色光辉，结了同心翠带垂。
此后莫教尘点染，他年长照岁寒姿。

一杯分夕露，连璧映清湖。
北道山方好，西风暑况徂。
抡才终远器，发轫更良图。
肠断山阳赋，看君气一苏。

溪声长在耳，山色不离门。
扫地树留影，拂妆琴有声。
一言寤主宁复听，三谏不从归去来。

常寮几处伏明光，新诏联翩夕拜郎。
五夜漏清天欲曙，万年枝暖日初长。
分曹列侍登文石，促膝闲谣接羽觞。
共说汉朝荣上赏，岂令三友滞冯唐。

雪飞浑不管梅嗔，都把寒来障却春。
直恐雪欺浑冻损，那知雪后越精神。

朱绂仙郎白雪歌，和人虽少爱人多。
明朝说与诗人道，水部如今不姓何。

掩门江上住，尽日更无为。
古木坐禅处，残星鸣磬时。
水浇冰滴滴，珠数落累累。
自有闲行伴，青藤杖一枝。

尘埃困小官，忍穷未为长。
勿苦问穷达，当与贫相忘。
幽栖吴山底，偶占大隠坊。
晨兴到药局，夜坐唯书房。
俯仰亦已安，怳然如山庄。
巷僻远市语，窗明摇灯光。
不觉西风起，鴈飞草木黄。
涧下有敝庐，怀哉付饥肠。

溪山兵后县，风雪旅中人。
迫夜愁严鼓，冲寒托软巾。
摧藏名自在，疏率馔殽真。
今代徐元直，高风自可亲。

燕郊芳岁晚，残雪冻边城。
四月青草合，辽阳春水生。
胡人正牧马，汉将日征兵。
露重宝刀湿，沙虚金鼓鸣。
寒衣著已尽，春服与谁成。
寄语洛阳使，为传边塞情。

佛刹接重城，红楼切太清。
紫云连照耀，丹槛郁峥嵘。
榱栋烟虹入，轩窗日月平。
参差五陵晚，分背八川明。
松韵风初过，莲陂浪欲倾。
敬瞻疑涌见，围绕学无生。

是法本平等，无怠亦无敬。
如何证无生，却来见参政。

庭中下干鹊，门外传远书。
小印红屈蟠，两端黄蜡涂。
开缄展矮纸，滑细疑卵肤。
首言劳良苦，后问逮妻孥。
中间勉以仕，语意极勤渠。
字如老瘠竹，墨淡行疏疏。
诗如古鼎篆，可爱不可摹。
快读醒人意，垢痒逢爬梳。
细读味益长，炙毂出膏腴。
行吟坐卧看，废食至日晡。
想见落笔时，万象听指呼。
亦知题诗处，绿井石发粗。
公闲计有客，煎茶置风炉。
倘公无客时，濯缨亦足娱。
井名本季疵，思人理岂无。
居然及贱子，愧谢恩意殊。
几时得从公，旧学锄荒芜。
古文讲声形，误字辨鲁鱼。
时时酌井泉，露芽奉瓢盂。
不知公许否，因风报何如。

中山老颖初得君，姬姓之毛遂无闻。
疏封新赐管城爵，待诏尝趋金马门。
胡为得此色为动，引赴幽人春草梦。
新诗更许窥豹管，浅识当凭发醯罋。
生平雅怀吞八溟，赤脚欲踏河汉津。
自惭不是虎头相，未能迳取龙庭焚。
谈今说古吾所易，况值圣明初不讳。
快书礼乐三千言，白兽先赢一樽醉。

终朝兀坐但焚香，身世翛然已两忘。
收拾江山归古锦，招邀风月入虚堂。
鹡鸰散去波翻海，鸿鴈归来天雨霜。
命驾莫辞佳节后，菊花开日即重阳。

秋草犹青可放牛，雨林如豁更鸣鸠。
荒鸡渺渺三家墅，白鸟悠悠数里洲。

海人无家海里住，采珠役象为岁赋。
恶波横天山塞路，未央宫中常满库。

亭亭百尺接天高，曾与山僧作故交。
满望枝柯千载茂，可怜刀斧一齐抛。
窗前不覩龙蛇影，耳畔无闻风雨号。
最苦早间飞去鹤，晚回不见旧时巢。

茫乎一气同浑沦，弥漫六合无边垠。
吁哉破散几千载，被在万物含其真。
清轻为天浊为地，一一厚薄理自匀。
驽骀骐骥不并厩，夜光鱼目难相亲。
钱郎少年禀清裔，英姿绰欲挥等伦。
忠言谠论蹑根本，行义修笃无缁磷。
是家严君抱劲烈，直笔曾预螭头臣。
我昔浮游霅溪侧，倾盖遇子情弥欣。
炎云烧空五六月，漾舟南郭吟青苹。
溪流宽围野桥碧，溪树静啸凉飚新。
奇探险取得佳句，欲压柳恽江南春。
瓶盂属我暂行役，乐事一跌成参辰。
使君旋亦报西去，纷纷万变难重陈。
南山暮冬厚积雪，刚茂不死期松筠。

昨夜灯花暗，今晨雨意深。
残花惟有叶，新笋已成林。
未办扶头饮，聊为拥鼻吟。
兴阑幽梦断，簷际足清音。

弄晴数点梨梢雨，门外画桥寒食路。
杜鹃飞破草间烟，蝴蝶惹残花底雾。

近年诗友东西去，赠子骊驹媿不多。
古柳渡头音调别，沧浪闻处夜深歌。

看梅常拟到参横，最爱微霜堕太清。
轻棹幽探烦结约，繁花乱点要晴明。
直须香里同扶杖，莫问尊前几举觥。
谁向诗盟最先歃，定知一座自公倾。

清晓秋声枕上闻，倚栏顿觉失眵昏。
潮分新水添池水，山放晴云换雨云。
翠洗方壶如著色，稻摇平野自成文。
荷枯菊少梅全未，风叶萧萧对竹君。

北风吹楚树，此地独先秋。
何事屈原恨，不随湘水流。
凉天生片月，竟夕伴孤舟。
一作南行客，无成空白头。

这一灯，处甚起。
没踪由，难拟议。
三贤十圣眼见如盲，芥狗泥猪放光动地。
大家吹灭暗中行，然灯佛在你脚底。

苋藜并日不充饥，玉女于成在此时。
道义于人堪隽永，膏粱从古豢愚痴。

昔在羲皇前，遂有鬰华子。
苍姬握图箓，更出为柱史。
应世抑何久，万有千余祀。
一日将度关，昆仑且西指。
短车驾青犊，上有紫云起。
占风知圣人，再拜勤尹喜。
授之五千言，试一撮玄旨。
是身求不殆，其要在知止。
万事皆倘来，轩冕直寄耳。
乘云游太清，坐进长生理。

满酌黄垆万户春，倒披紫绮八仙人。
句中得妙陶元亮，酒里知名贺季真。
九酝调成花上露，一丸爊出鼎中银。
老来不办追强对，分我余光幸借邻。

秋风索索连江起，暮过烟波十余里。
长芦瘦竹映渔家，灯火渺茫寒照水。

衡山为真宫，道士饮我酒。
共坐有何人，山中白衣叟。
问叟家何在，近住山洞口。
殷勤起见邀，徐步入林薮。
云深险径黑，石乱湍水吼。
寻源行渐远，茅屋剪如帚。
老烹茶味苦，野琢琴形丑。
叟云司马僊，学道此居久。
屋东大盘石，棋画今尚有。
古木庇覆之，清泉石根走。
因悲百年内，汲汲成白首。
僊人固难值，隠者亦可偶。
追惟恍如梦，欲画无好手。

无双佳誉久腾芳，暂解繁机下帝旁。
举世不能容直道，清时聊欲款江乡。
修涂按辔三秋雨，别殿陪祠一炷香。
顾我辱知门下久，语离清泪洒沧浪。

金鹤飞来尺素通，新诗字字挟光风。
三年湖海关心处，都在先生句子中。

西北天马驹，堕地志千里。
暴生执鞭辔，邂逅渥洼水。
东来荐郊庙，声名蔼千祀。
咄尔驽骀辈，局缩当愧死。

九锁山中多隠仙，洞门终古掩云烟。
茶生东坞偏迎日，松老西巌不记年。
翠箬久藏千岁药，碧池深纳半山泉。
苍崖纵使秦驱得，未信能移一柱天。

安诗无恙时，学行超辈侪。
华屋落丘山，百忧满人怀。
此士如不亡，仲子抱奇材。
不独典刑在，神明还观来。

虾须半卷天香散。

沧海横流无处安，只今且作梦中看。
岂须游戏两蜗角，收此微茫一弹丸。
老境怀人山宛转，春风著物鬓摧残。
穷愁似与诗增气，嚼雪敲冰字字寒。

少许丹砂和水银，炼成紫磨赚痴人。
颍滨莫笑貍奴著，却恐貍奴笑颍滨。

雨声心自醒，山色眼中青。
雌霓殷残照，雄风写疎星。
捉笔赋磊磈，行杯笑零丁。
坐久屡更仆，一任僵触屏。

三转法轮于大千，其轮本来常清浄。
平江出灯道地，诸人尽知灯明。
如来在诸人眼里耳里，转如是轮。

古者谓死为归人，此身未死均是客。
家为逆旅身在途，久寓遽归初不择。
逆旅相看随薄厚，非意相干宁足责。
世间何处无谿山，得酒尽醉当堕帻。
傍观嘲诮亦其宜，东海定非蠡可测。

北风掠地尽无尘，惜许林园未有春。
小试囊中餐玉法，谁为天外散花人。

此老真迂阔，白头方出山。
一灯河洛后，千础剡湖间。
讲鼓惊云动，书船载月闲。
可无容席地，容我了跻攀。

君泪濡罗巾，妾泪滴路尘。
罗巾今在手，日得随妾身。
路尘如因风，得上君车轮。

念昔为吏日，朝夕羡人闲。
解印出公府，翛然若归山。
衡茅三亩居，无客门常关。
早眠而起晏，永日或不冠。
故人远寄酒，为致一醉欢。
我亦领其意，呼儿具杯盘。
长闲贫亦好，安用朱其轓。
我生本蓬荜，久已傲饥寒。

叠𪩘障南国，攒峰顶半空。
朝昏长见日，晴晦预知风。
树枿千年在，岚光四面通。
名山今日睹，奇秀两无穷。

归隠青山岁月多，定知无意出烟萝。
樵风自是仙家事，更莫看棋烂斧柯。

侵晨门外立，山色已浮春。
斫竹流溪水，提篮择细鳞。
柳浓将作絮，梅小未生仁。
自拆红泥酒，歌呼到北邻。

太一元君昨夜过，碧云高髻绾婆娑。
手擡玉策红于火，敲断金鸾使唱歌。

行亦禅，坐亦禅。
饥噇饭，困噇眠。
三到投子，九上洞山，无端掘地觅青天。

紫霄峰顶金浮屠，风铃扬音闹苍虚。
玉栏中地稳行道，云磴下林新葺庐。
江山怀抱富不恶，霜月轩窗清有余。
老眼寒青伴耶舍，炷香心醉竺仙书。

远钟云际断，一雁度残河。
闰气今年正，秋声昨夜多。
露花县茑蔓，风叶卷虫窠。
坐结西游恨，南隣犹醉歌。

汉苑钟声早，秦郊曙色分。
霜凌万户彻，风散一城闻。
已启蓬莱殿，初朝鸳鹭群。
虚心方应物，大扣欲干云。
近杂鸡人唱，新传凫氏文。
能令翰苑客，流听思氛氲。

花枝破蕾作轻红，渐有春愁入眼中。
傥可登楼销暇日，幸无举扇障西风。
朱弦自奏难谐俗，白璧深藏莫丑穷。
樽酒论文期款曲，骊驹催客陋江翁。

我本田中一比丘，却来乘马不乘牛。
如今马上风波急，不似田中得自由。

一川黄浊写昆崘，苦恨南溪不尽吞。
三老亦知行意速，时时插竹记沙痕。

诗翁爱酒典衣沽，六子将孙侍燕居。
正要白家醇酿法，不须刘德伪金书。
厨经雪后炊无黍，门近淮濒食有鱼。
何以献公寻一物，庾郎三韭载盈车。

羁魂憔悴远相寻，髭断肩寒带苦吟。
归校药方缘底事，知君死抱济时心。

畏心恐灵居，空渺不可际。
奇石坠惊云，凉坐得少憩。
何曾落花流，自隔人间世。

大地山河一卷经，拈来题目甚分明。
山花野草皆谈说，蠢动含灵侧耳听。

湘寺闲居亦半年，就中昨夜好潸然。
人归远岫疎钟后，雪打高杉古屋前。
投足正逢他国乱，冥心未解祖师禅。
炉烟向冷孤灯下，唯有寒吟到曙天。

细雨歛轻尘，枝间态度新。
春疑天雨宝，寒怯地铺裀。
叶底含羞女，阑边倚醉人。
休将脂粉涴，一一是天真。

夜宿西山居士家，围炉相对话生涯。
从来无一丝头许，自是劳生眼里花。

沈侯赋郊居，欧公赋鸣蝉。
谁谓远莫继，有孙笔翩翩。
我独歌肮脏，世憎还自怜。
秋风鸣不已，如欲相和然。

当来日大难行，前有阪，后有坑。
大梁侧，小梁倾。
两轴相绞，两轮相撑。
大牛竖，小牛横。
乌啄牛背，足趺力儜，当来日大难行。
太行虽险，险可使平。
轮轴自挠，牵制不停。
泥潦渐久，荆棘旋生。
行必不得，不如不行。

安车过桥时，童稚皆喜舞。
题柱作归来，元无长卿语。

精心求一善，一善许相宗。
利物无穷尽，分明理道通。
正邪名恍惚，晓悟见真空。
象外行持法，玄言显圣功。

回首仙源隔彩霞，丛祠攫肉有饥鸦。
贞元朝士重来晚，不见桃花见菜花。

莫厌薄酒薄，莫恶丑妇丑。
君不见王寻百万驱虎豹，千兵扫荡同拉朽。
又不见高堂笙歌午夜饮，明日哭声喧正寝。
莫厌薄酒薄，到头一醉亦足乐。
莫恶丑妇丑，携子弄孙同白首。
高飞远走固亦乐，莫救眼前忘时后。

长谣为子说天涯，四坐听歌且勿哗。
蛮俗杀人供鬼祭，败舟触石委江沙。
此身长是沧浪客，何日能为饱暖家。
坐忆故人空有梦，尺书不敢到京华。

故国心驰北，扁舟计漫东。
寒生一夜雨，病涉两秋风。
落泊篱根叶，幽忧屋角虫。
何情悲节物，聊自况衰翁。

因随芳草行来远，为爱清波归去迟。

斗粟折腰真鄙夫，且图一饱似侏儒。
渊明欲赋归来引，未免弦歌预计谟。

乞火固得火，不如钻燧多。
寄汲非无泉，凿井泉盈科。
君子贵自得，顾岂求之他。
心焉有余师，奈彼自弃何。

羽客相留宿上方，金庭风月冷如霜。
直饶人世三千岁，未抵仙家一夜长。

暑极无可增，夏余亦复几。
幽人暍欲腊，日日望秋至。
秋至凉不随，夏去热未已。
一夕睡美余，秋从簟波起。
新凉来何方，洒若清到髓。
夕前轻雨作，雨后微风𫘝。
凉偶与之偕，未必凉因此。
向来亦风雨，既止暑更倍。
但令暑为凉，老病有生意。
何必问所来，亦莫悲徂岁。

岁寒始见松将柳，道远方分骥若驽。
凿井为山新意气，断干穿石老工夫。
重湖水作葡萄涨，五老云成锦绣铺。
万古千秋模不尽，几家文集几家图。

多病经时不著冠，岸巾长对倦云闲。
年来衰谢交游绝，靖节柴门不用关。

人身日夕何曾休，血随气运长周流。
偶然逆转背常理，未免凝结成赘疣。
少年每诵海潮赋，径以人身为譬喻。
君看沙涨潮头回，却向别流乱冲去。
拦不住潮头，从此失故步。
人身调养勿伤和，潮汛缓来争奈何。

境净山明别一家，几多垂柳袅平沙。
闲中牵梦一池草，空里愁人万点花。
细雨朝朝兼暮暮，淡烟整整复斜斜。
绿阴青子真堪画，满意春风磬水涯。

甬水楼头看尽山，南城寺里扣禅关。
老师多事犹相记，千里驰书慰病孱。

堂邑山林美，朝恩晦日游。
园亭含淑气，竹树遶春流。
舞席千花妓，歌船五彩楼。
群欢与王泽，岁岁满皇州。

抽铅点汞旧台荒，何处搜寻旧草堂。
谁见洪崖最深处，一坑泥护石中黄。

木落天高忆旧居，几时归去带经锄。
黄花烂漫无人折，柿叶翻红正好书。

初逾千峰时，千峰各呈秀。
抵兹嵩高前，始觉众山陋。
恃此一柱力，天地敢分剖。
四维既张弛，穹壤托高厚。
卿云羃上国，秀色连楚薮。
众峰无耸峭，配此真培𪣻。
固将倍十百，何止吞八九。
余身一草木，乃欲擅去取。
出类复何言，聊贻涧滨叟。

芽若是铅，去铅万里。
芽若非铅，从铅而始。
铅为芽母，芽为铅子。
既得金花，舍铅不使。

将军恩意为谁长，酒未阑残日脚黄。
傥有春风四弦手，真成留客醉浔阳。

经年欲到竟无繇，便路今朝得暂留。
弄月燃犀俱未暇，潮平且欲过西州。

小猎南山雪未消，绣旗斜卷玉骢骄。
不如意事常千万，空想先锋宿渭桥。

方寸负奇伟，自足排外纷。
乐哉曾子履，翛然渊明巾。
利欲伐其性，智识由是昏。
盛丽悦其目，梦幻何足云。
不如觑文字，日月从转轮。
饮芳而咀华，四时无非春。
芸芸市朝客，孰识此味真。

袆帟流光，沙祥增衍。
编玉镂德，螭金溢篆。
粹猷藻黻，徽文华显。
二南声诗，于时昭阐。

子羽徒扛鼎，其如欠转圜。
不能决王霸，聊去作神仙。

味薄身无累，心平理自长。
公卿知叔度，州里敬元方。
璞玉须瑚琏，春风便雪霜。
重言吾不忍，天地日苍茫。

旧闻宣律师，戒行极精苦。
眉毫出宝珠，锡杖解鬭虎。
登坛三十年，布萨度缁侣。
故物今余何，石像暴风雨。

海山幻出化人宫，楼观新崇万指容。
云雾入檐银色界，藤萝昏雨妙高峰。
放怀久已参黄檗，雅志无疑伴赤松。
欲去更闻狮子吼，忘归桥下兴犹浓。

屡战夷吾卒覇齐，棘栖鸾凤暂沉迷。
探春想见登梅屿，乘兴何访从雪溪。
楼上清欢庾公兴，桥间壮志马卿题。
四场笔力媒身策，平步青云岂待携。

迢叶上名衣，披来须捷机。
才分招的箭，密露不藏龟。

巢燕养雏浑去尽，红花结子已无多。
黄衫年少来宜数，不见堂前东逝波。

柳如西子舞时腰，飞絮初狂雪未消。
多谢余郎造化手，解拈春色写鲛绡。

得不得，传不得，归根得旨复何言。
忆得首山曾漏泄，新妇骑馿阿家牵。

阅尽人间万劫尘，平生结习一无存。
居山更向山头坐，兀兀真成不动尊。

江湖千载吊沉筒，楚俗今仍楚节供。
已分三生委鱼鼈，肯争一饱为蛟龙。
怜君客死非吾土，顾此首丘犹故封。
试问厌厌曹李辈，人间膏沐若为容。

修车浸种一番忙，肚热邻家见早秧。
饱饭未惊心已饱，方知生计要商量。

古观久荒凉，寂然外人境。
草木既蓁芜，风雨亦颓陨。
我来一粪除，地净窗为冋。
晨光散桐阴，夕照落柏影。
置以六尺床，度此三伏永。
终朝餍清凉，半夜或凄冷。
客至共浮瓜，睡余独煮茗。
遥闻斗筲儿，争夺沸蛙黾。
街头米十千，旱井费縻绠。
对我脱粟盘，徐餐休祝鲠。

诗客胸襟旧绝尘，惠然分我一缄春。
裁成蜀国添花锦，贵重丹砂伏火银。
暮雨朝云知有梦，琼枝璧月可无人。
要须共醉彭宣酒，莫诿忘情宋玉邻。

春残物物尚堪书，捉笔寻诗独遶庐。
不特唱酬浑老也，未知交往尽欢欤。
怕将笑口荒忙合，欲待愁眉款曲舒。
忽尔流风萍是絮，宜乎化气鼠为𫛪。

几日真成去道洲，如今未发已先愁。
一城对酒犹疏阔，千里题诗底唱酬。
鴈不到君濂字水，鱼应过我直名州。
登临若有相思句，西北风吹送似休。

今年毒热不可支，白汗如雨愁纤𫄨。
皇天悔祸为一洗，秋风作意来如期。
声如怒涛撼坤轴，夜半折我南斋竹。
幽人晨起得奇观，凤尾襳襹一窗绿。

稍穿疏树残光碎，徐碾晴空素艳流。
交过子时是明日，搀先半夜赏中秋。

真人累阴德，闻之三十天。
一朝鸾鹤来，高举为神仙。
冉冉去红尘，飘飘凌紫烟。
下有修真者，望拜何拳拳。
愿君银台上，侍帝玉案前。
当有人间问，请为天下宣。
自从混沌死，淳风日衰靡。
百王道不同，万物情多诡。
尧舜累代仁，弦歌始能治。
桀纣一旦非，宗庙自然毁。
是非既循环，兴亡亦继轨。
福至在朱门，祸来先赤子。
尝闻自天意，天意岂如此。
何为治乱间，多言历数尔。
愿天赐吾君，如天千万春。
明与日月久，恩将雨露均。
帝力何可见，物情自欣欣。
人复不言天，天亦不伤人。
天人两相忘，逍遥何有乡。
吾当饮且歌，不知羲与黄。

尽道神龙此有灵，一池澄静暮痕清。
如何蟠屈无飞志，却放鸣蛙有怒声。

翔鳞化海凫，不化脑中石。
人生弃井邑，寄处终为客。
常怀坟墓思，永夜良跼蹐。
秋风吹蓬颗，絫絫如布奕。
上为考与曾，下为叔与伯。
岂无故鬼悲，翻念远行役。
服药得神仙，去后唯留迹。
忽梦南游云，相逐孤飞翮。

柴门尽日扃，缘是少将迎。
但得常无事，何须更入城。
病同愁鹤瘦，吟伴月蛩清。
我自于时左，非干避姓名。

爱酒耽棋田处士，弹琴咏史贾先生。
御沟临岸有云石，不见鹤来何处行。

自古诗人皆格物，山斋观物意如何。
额涂金粉蜂归穴，腹吐银丝蟢布罗。
鸡母载雏行啄黍，雀群欺燕坐争窠。
纷纷扰扰为形役，闲补涪翁演雅歌。

九月从时豫，三乘为法开。
中霄日天子，半座宝如来。
摘果珠盘献，攀萸玉辇回。
愿将尘露点，遥奉光明台。

波流云散碧天空，鱼雁沈沈信不通。
杨柳昏黄晚西月，梨花明白夜东风。
秋千庭院人初下，春半园林酒正中。
背倚栏杆思往事，画楼魂梦可曾同。

断崖横路水潺潺，行到山根又上山。
眼看别峰云雾起，不知身也在云间。

拟向明时受一廛，著鞭尝恐老农先。
行藏已问吾家举，从此驰君四十年。

达磨不来东土，二祖不往西天。
老卢不识五祖，谁云夜半衣传。

槎牙此老是枯松，衲破寒窗百病攻。
赢得雪霜皮骨在，几看桃李谢春风。

堂奥虽深无锁钥，包容大地与山河。
草窠里辊人多少，唤不回头争奈何。

西风吹客鬓，孤坐欲销魂。
野櫂他乡客，酒旗何处村。
稻随秋雨熟，水带晚潮浑。
寂寞吴塘路，尘沙望眼昏。

满耳笙歌满眼花，满楼珠翠胜吴娃。
因知海上神仙窟，只似人间富贵家。
绣户夜攒红烛市，舞衣晴曳碧天霞。
却愁宴罢青蛾散，杨子江头月半斜。

乾坤身老大，邱壑迹委蛇。
不枉安车召，谁为荐鹗词。
平生五千卷，身后宁馨儿。
他日编遗藁，应多感遇诗。

剡水迂回彻底清，滥觞从此一泓澄。
晓来蜡屐冲寒上，踏碎山头十里冰。

溪口闻法鼓，停桡登翠屏。
攀云到金界，合掌开禅扃。
郁律众山抱，空蒙花雨零。
老僧指香楼，云是不死庭。
眇眇于越路，茫茫春草青。
远山喷百谷，缭绕驰东溟。
目极道何在，境照心亦冥。
𬴃然诸根空，破结如破瓶。
下视三界狭，但闻五浊腥。
山中有良药，吾欲隳天形。

乃翁良玉不劳攻，之子天葩特地红。
海道扁舟明日具，江东尊酒几时同。
上楼谁伴老玄德，惊座今逢小孟公。
回首暮云千里合，有书何处托征鸿。

夹路桃花眼自醉，昏昏不觉据鞍眠。
觉来已失初时景，流水青山忽满前。

妖烽昨日静，故里近嵩丘。
楚月摇归梦，江枫见早秋。
乡心无远道，北信减离忧。
禅子还无事，辞君买沃州。

风清露肃片云闲，耿耿寒光沐万山。
满目琼楼高著脚，岂知身复在人间。

扶上花骢酒半醺，望沉鞭影暗销魂。
离情恐被行人觉，背拂菱花补泪痕。

番禺万里路，远客片帆过。
盛府依横海，荒祠拜伏波。
人经秋瘴变，鸟坠火云多。
诚惮炎洲里，无如一顾何。

闻说周僊有后身，出山不为两朱轮。
白云丹灶俱无恙，凭汝殷勤谢主人。

数里岧峣落日西，更高高处种灵芝。
危峰受雪春归晚，怪石留云雨到迟。
仙鹿避人眠浅径，野禽窥果啄残枝。
待应俗格消磨尽，重建瑶台旧路歧。

玉漏催成夜，兰釭换作晨。
并花排彩树，分月送游人。
醉幕星临酒，天街露禁尘。
轻雷与流水，随意伴香轮。

春来得病夏来加，深掩粧窗卧碧纱。
为怯暗藏秦女扇，怕惊愁度阿香车。
腰肢暗想风欺柳，粉态难忘露洗花。
今日青门葬君处，乱蝉衰草夕阳斜。

无客门阑尽日扃，两行乔木拥寒厅。
吏胥借问官何在，流水声中看竹行。

前瞻雁荡秋最奇，北上天台春更丽。
两山特峙天下闻，一郡安闲介兹地。

般若公，般若公，负钵何时下祝融。
归路却看飞鸟外，禅房空掩白云中。
桂花寥寥闲自落，流水无心西复东。

长剑不入英雄手，劲气摩空拂牛斗。
埋光铲采今几年，匣中忽作蛟龙吼。
古琴不入时人耳，断弦挂壁尘埃久。
桐尾半作爨下焦，高山流水今安有。
自笑长不满七尺，役役徒为牛马走。
学剑学琴两无用，肯以穷困移所守。
孔颜非厄，盗跖非寿。
西子非妍，无盐非丑。
一时荣辱闲过眼，千古是非空挂口。
何如长歌归去来，万事无心一杯酒。

东风固无迹，何处见春归。
土逐草心坼，雨兼花片飞。
虽怜柔甲长，只恐艳条稀。
君但惜晴景，休言止酒非。

富贵来时不见亲，永怀恩德倍酸辛。
如今有禄肥妻子，谁念孀孤泉下人。

潮分残力引船飞，一道浮晖入杳微。
可惜梅皆容易落，相将雁又接连归。
依前清洛情犹在，觉道离骚事已非。
倚枕但看王导传，困来不复解春衣。

喜陪后骑陟崔嵬，竹里泉鸣古寺开。
吟罢苏仙头白句，天风更送好诗来。

笛声吹彻玉楼寒，金鸭香消更漏残。
含泪欲挥羞不敢，倩他银烛向人弹。

秋风锦水乐无涯，独上亭轩四望嘉。
橘子满林金作块，芦梢拂岸雪飞花。
酒旗高挂芙蓉港，渔棹斜趋菡萏家。
描入画图收取去，故人相对饮流霞。

势密连空若推下，随风起舞不容追。
门闲走犬无深巷，树暗栖鸦有剩枝。
旋拨地罏通宿火，却呵冻手写新诗。
轩窗秀发惊清昼，万壑春归说向谁。

古人惜墨如惜金，老融惜墨如惜命。
濡毫洗尽始轻拂，意匠经营极深夐。
人非求似韵自足，物已忘形影犹映。
地蒸宿雾日未高，雨带寒烟山欲暝。
中含太古不尽意，笔墨超然绝畦迳。
画家安得论三尺，身世生缘俱堕甑。
人言可望不可亲，夜半叩门宁复听。
三生宿契谁得知，一见未言心已应。
岩倾千丈雪散空，上有清池开锦镜。
意行忽发虎溪笑，许作新图写幽胜。
归寻一纸五十尺，傅以矾胶如练浄。
自知能事难促迫，卷送松窗待清兴。
笔端肤寸今何如，西抹东涂应略定。
何当一日快先覩，洗我昏眸十年病。

寻诗得酒坐闲亭，秋到骚人独用情。
犹有黄花看著眼，悠然风味忆渊明。

冰蚕续丝犀琢轸，欲奏南薰终不近。
水心归宴白玉楼，一代词华为渠尽。
有客触热来相过，手挈朗月披烟萝。
笔阵森森万马肃，夜雪未搅千群鹅。
游鞭戏镝偶独出，见者惊降什六七。
掊摘世故穷高深，钩揣物情悬得失。
子云老去方草玄，雕虫往往羞少年。
水心不学骈俪语，评麻品制空现前。
子今古文自星斗，笑杀时流牛马走。
人间百短见一长，留此一短无何乡。

三窟不须营，蒙恬素心友。
识尽天下书，只要文章手。

落落初寮裔，英英桐树孙。
科虽分进士，官亦到词垣。
近例皆如此，兹行不在言。
故人谁健在，为我谢陈蕃。

闻道春深多物华，遥怜春日思无涯。
烟涵树色相依好，山拥溪流一带斜。
休问主人先看竹，只随渔叟便逢花。
凭谁画得当时境，持去江南细与夸。

恋胜穷幽彼上人，平生潇洒乐天真。
松间竹下成何事，坐讽行吟老更新。

凉雨濯袢暑，中林动清觞。
一日亦易与，千古不可忘。
人物信消长，治运空微昌。
我有插架书，醉甚无慨慷。

近有书来欲见寻，扁舟南下已春深。
浊河远贯长淮水，峡岸遥瞻宝塔临。
杨子宦游常落拓，茂伦心事转崎嵚。
云横雪拥蓝关路，总是平生愿学心。

文章近日合双行，四海苍生耳已倾。
地去秉钧余咫尺，不劳拟议话圆成。

两傅常存好老心，汉廷元自少知音。
归来日日相娱乐，赖有君王旧赐金。

小筑三间足，雄包万象并。
遥波通极浦，落日抱孤城。
小语千岩应，长歌百蛰惊。
坐看衣屦上，漠漠晚云生。

书投北阙言无用，吏隐南昌寄此间。
身陟九霄归紫府，名垂千古寄青山。
夜坛星斗谁瞻仰，晓殿云烟自往还。
几叠高峰人罕到，分明真境异尘寰。

倦把菱花照病容，萧萧斑鬓作衰翁。
虞翻到骨终无媚，阮籍逢途但有穷。
敢望君恩收坠屦，决须私计付冥鸿。
衔杯后会何能定，万里惊飚一转蓬。

静处閙浩浩，閙中静悄悄。
钟动月黄昏，鸡鸣五更早。
拄杖子，却懊恼，可惜好光阴，等闲空过了。

风雨正潇潇，孤灯伴寂寥。
关心多少事，一一付芭蕉。

草湿烟村暴雨晴，踏沙闲信马蹄行。
客心到处不称意，春色向人如有情。
野外一双新燕去，丛间三数小花明。
松溪渔老应相笑，十载尘埃竞姓名。

作意东松访旧闻，山岩窟里梵宫存。
矮楼蛙井身如蛰，峭壁鱼鳞手可扪。
草草反成多景致，悭悭别是一乾坤。
输他饱饭安眠处，朝暮烟霞看吐吞。

帘卷黄昏月似眉，瘦梅淡月两相宜。
樽前况有人如玉，鬓畔疑横竹外枝。

等是清平世界人，多因闲事长无明。
使他个个能安分，图上何缘有姓名。

室迩人尚远，况乎千里间。
岂徒道路长，重水复重山。
清霜老芳物，嘉树不堪攀。
欲寄陇头信，春风殊未还。

雁知枫已落松江，催得书来急蟹纲。
消一两螯如斲雪，强三百橘未经霜。
无诗莫学天随子，有酒当呼吏部郎。
不解持经聊戒杀，省嫌无板去烧汤。

昔日蟾宫捣药时，桂花树下影依依。
一朝误落人间世，却被缁尘染素衣。

无垢双趺十四年，予今恰已一年全。
开窗賸向春风坐，闭户闲听暮雨眠。
白发相寻非偶尔，青山可对只依然。
蘧庐世事皆如此，且诵先生庭草篇。

虚亭屹立沼中央，古匠施工亦异常。
略彴相联虹对影，涟漪四面镜涵光。
雕楹圆槛环然敞，碧瓦飞甍势欲翔。
杖履时来涤尘虑，可能随事见毫芒。

倚空栏楯一禅关，衲子幽人得往还。
樵径盘纡秋草里，僧堂结构野云间。
旧穿虎落婵娟浄，晚泊龙沙舴艋闲。
如许澄江写寒鉴，明朝乘兴上西山。

暂驻旌旗洛水堤，绮筵红烛醉兰闺。
美人美酒长相逐，莫怕猿声发建溪。

春尽江南二月时，盈盈陌上燕差池。
游丝日暖垂千尺，不为行人系别离。

我有个火头，作事多伶俐。
饱饭携鉏头，庵前去鉏地。
寸草不留踪，善恶无忌讳。

欲知主圣本臣忠，倾尽嘉谟沃舜聪。
同载方如周吕尚，安车不数汉申公。
日烘盎盎花光暖，烛映鳞鳞酒浪红。
白首同朝各强健，莫辞烂醉答春风。

数声呼我竹溪鷞，烟雨苍茫苦竹冈。
半径暮山浮翠滑，一渠春水落红香。
无人羞乞墦间肉，有酒空浇地下郎。
万化尽时终闭骨，醉来谁复算彭殇。

纯孝世稀有，事亡人所难。
堪嘉里曾子，况有妇丁兰。
守令方尊礼，乡闾竞耸观。
名将闻帝阙，旌表及门阑。

曾上郎官直，中辞宰掾高。
丹衷耿天日，外物等丝毫。
内养神方壮，前知数莫逃。
阜陵人物旧，江汉日滔滔。

我欲话时穷，非翁谁与从。
老来有两健，春到得相逢。
潮水明朝橹，云山后夜钟。
相思无尽处，樽酒几时重。

我有所念人，隔在远远乡。
我有所感事，结在深深肠。
乡远去不得，无日不瞻望。
肠深解不得，无夕不思量。
况此残灯夜，独宿在空堂。
秋天殊未晓，风雨正苍苍。
不学头陀法，前心安可忘。

人道此花贵，岂宜颜巷栽。
春风情不世，红紫一般开。

十日画一水，五日画一石。
能事不受相促迫，王宰始肯留真迹。
壮哉昆仑方壶图，挂君高堂之素壁。
巴陵洞庭日本东，赤岸水与银河通，中有云气随飞龙。
舟人渔子入浦溆，山木尽亚洪涛风。
尤工远势古莫比，咫尺应须论万里。
焉得幷州快剪刀，剪取吴松半江水。

贫家何事苦劳心，终岁经营一布衾。
男女夫妻同盖覆，依然氷冷过更深。

软碧摇烟似送人，映花时把翠眉嚬。
青青自是风流主，慢飐金丝待洛神。

九重赤涂高如天，四海黔首纷于蝝。
众蝝望天若无路，区区有意常能宣。
乃知听卑四聪达，万里呻笑如邮传。
朝阳门外登闻鼓，鼓下章飞如急雨。
一声直堕勾陈中，谁言天门严九虎。
江南小吏无技能，鼓间糊口何云补。
仆饥马瘦晓徐行，官曹下马初无营。
解衣小睡须臾散，鼓亦十日无一声。
疑非官家设鼓意，细问乃复知人情。
文昌相公眼如月，坐见万里分毫髪。
苍生痛痒吾一身，与汝一家无楚越。
有求径投家丈人，鼓面蛛尘寄萧兀。
亦何道业冠臯夔，民得由之初不知。
平生胸中医国法，尽变黄馘为秀眉。
力进唐虞作元气，酲𬪩病酒何劳治。
端知听讼破症尔，洞见五藏聊决之。
造化升平唯一笔，弼成尧舜垂衣日。
墨客诗人慕响来，朱草嘉禾时一出。
登闻终日何所闻，但听清风颂声溢。
江南小吏未归山，乞与居山相似闲。
半饥终未免索米，饱饭亦复胜抱关。
鼓稀有声吏窃食，愧此无用毛髪斑。

山林春雪未花开，生日何情近酒杯。
似醉似醒方鹘突，上人剥啄带茶来。

为问谁今有好怀，园林春色不须来。
王孙草向荒城短，驿使梅因战阵回。
但道边尘迷上苑，不闻汉诏出中台。
痛心一日复一日，何日皇威遍九垓。

曲肱饮水彼何人，汝独何为厌贱贫。
大节勿污千载史，少时便尽百年身。
图书幸可传遗业，鸡黍何妨约近邻。
今日仲秋还小雨，剩鉏麦垄待新春。

明妃风貌最娉婷，合在椒房应四星。
只得当年备宫掖，何曾专夜奉帏屏。
见疎从道迷图画，知屈那教配虏廷。
自是君恩薄如纸，不须一向恨丹青。

坐局无营饭又茶，楚骚词里记年华。
小窗不厌经宵雨，红到葵梢第一花。

趺坐叠足，问讯起手。
眼若透青，一见便了。
更待说心说性，山僧未曾问人借得口。

鹤发垂肩尺许长，离家三十五端阳。
儿童见说深惊讶，却问何方是故乡。

乱迸苔钱破，参差出小栏。
层层离锦箨，节节露琅玕。
直上心终劲，四垂烟渐宽。
欲知含古律，试剪凤箫看。

空楼百尺江之浒，醉上凭轩怀故土。
数鸿秋入衡阳云，一帆暮过潇湘雨。
庾客伤心欲断弦，文通别泪空横柱。
旧山几亩林泉乡，安得归兮事农圃。

水涵微雨湛虚明，小笠轻蓑未要晴。
明鉴里，縠纹生，白鹭飞来空外声。

公车待诏赴长安，客里新正阻旧欢。
迟日未能销野雪，晴花偏自犯江寒。
东溟道路通秦塞，北阙威仪识汉官。
共许郄诜工射策，恩荣请向一枝看。

元真密诲惟畴德，耀魄灵猷务降衷。
僊里肇禋尊妙道，国阳严配报层穹。
百神右序储蕃祉，群后寅威仰圣风。
声震山渊逾日际，泽流根叶徧区中。
考熙茂范登虞舜，积累遥源属帝鸿。
柔远九垠书轨混，凝休千载帝天通。
赓歌紫禁唐文盛，苐颂青缃汉德融。
盛业巍巍心翼翼，古今能事集皇躬。

香胜烧兰红胜霞，城中最数令公家。
人人散后君须看，归到江南无此花。

葛衣初著喜新晴，寂寂虚堂一榻横。
乍坼孤花藏叶罅，晚归双燕拂帘旌。
舞空不断游丝直，掠地还飞落絮轻。
剩欲倚阑寻好句，清笳已复动高城。

自从轩昊到隋唐，几见中原作战场。
三十万年如电掣，不曾记得不曾忘。

造物工夫意自深，从吾所乐是山林。
少因多病不干禄，老为无才难动心。
花月静时行水际，蕙风香处卧松阴。
闲窗一觉从容睡，愿当封侯与赐金。

君家枢相扶天极，气凌霜雪忠贯日。
史家有笔叹无人，今有此人无此笔。
君侯名家千里驹，拱璧盈尺径寸珠。
合登清庙荐六瑚，合参豹尾随属车。
胡为小缓云间翮，朅来螺浦分风月。
开轩不与俗客谈，明月清风入牙颊。
只今上印去朝天，春风玉笋催缀班。
相门有相君勉旃，凌烟再写进贤冠。

梅黄雨足喜初晴，投枕华胥梦已成。
帐底香云凝未散，手中书卷堕无声。
簟纹似水飞蝇避，鼻息如雷稚子惊。
痴腹便便竟何有，已将嘲弄付诸生。

白首雍容侍从中，高怀常寄五湖东。
游文仙殿才终别，作牧稽山地更雄。
去国旌旗迎晓日，过家鲈橘正秋风。
异时治行如登用，故事西京有弱翁。

山轩斜透山南月，坐看天边桂影移。
圆扇矮床凉透骨，怱怱无奈上朝时。

云帆十幅顺风行，卧听随船白浪声。
好在西湖波上月，酒醒还到纸窗明。

玉壶冰彩莹寒光，避暑宸游乐未央。
采艾不须禳毒沴，涂椒自已馥清香。

长河秋雨多，夜插寒潮入。
岁暮孤舟迟，客心飞鸟急。
君老忘卑穷，文字或缀缉。
余生苦难阨，世险蹈已习。
离合二十年，乖睽多聚集。
常时饮酒别，今别辄饮泣。
君曰吾老矣，不觉两袖湿。
我年虽少君，白发已揖揖。
忆初京北门，送我马暂立。
自兹遭槛穽，一落谁引汲。
颠危偶脱死，藏窜甘自絷。
但令身尚在，果得手重执。
闻来喜迎前，貌改惊乍揖。
别离才几时，旧学废百十。
残章与断藁，草草各收拾。
空窗语青灯，夜雨听霵霵。
明朝解舟南，归翼纵莫戢。
还期明月饮，幸此中秋及。
酒酣弄篇章，四坐困供给。
欢言正喧哗，别意忽於邑。
日暮北亭上，浊醪聊共挹。
轻桡动翩翩，晚水明熠熠。
行心去虽迫，诀语出犹澁。
归来录君诗，卷轴多𧥄𧥄。
谁云已老矣，意气何嶪岌。
惜哉方壮时，千里足常馽。
知之莫予深，力不足呼吸。
叹吁偶成篇，聊用缀君什。

十二高峰天外寒，竹梢轻拂仙坛。
宝衣行雨在云端，画帘深殿，香雾冷风残。
欲问楚王何处去，翠屏犹掩金鸾。
猨啼明月照空滩，孤舟行客，惊梦亦艰难。

江湖久入平生梦，猿鹤空怀老去羞。
输与苏郎门日月，小舟长系白苹洲。

君去留不得，我行还未忙。
漂零更远别，衰疾且深藏。
野水千山绿，荷花一路香。
犹思往还地，相望隔浮航。

此即家山处，春风住几年。
昼看红日坐，时抱白云眠。
半榻清闲地，一龛安乐禅。
丛林有规矩，何似且随缘。

霏霏细雨湿溪桥，雨霁溪清野趣饶。
把臂忽惊分袂早，登程不惮去途遥。
马嘶烟树和愁惨，帆挂仙舟类羽飘。
不尽尊间贤圣酒，何时重对此酕醄。

瞻彼北堂，在彼永阳。
白云之下，通化之乡。

铁马初休淮上兵，人心遥望泰阶平。
祥云密遶皇居近，喜气先从日下生。
汉殿风高飞燕雀，秋宵星乱落欃枪。
从今且觅耳边静，半夜不闻鼙鼓声。

半年离别梦，来往即湖边。
两幅关山雪，寻常在眼前。
项容藏古翠，张藻卷寒烟。
蓝淀图花鸟，时人不惜钱。

江梅蜡梅同日折，白昼看来两清绝。
如何对立烛光中，只见江梅白于雪。

吴兵曾驻黑云都，江左夷吾此卜居。
休把乌衣轻马巷，悬鹑结驷总丘墟。

诗人假榻古兰若，松风涧水相泠泠。
优婆塞倾椰子酒，须菩提讲莲花经。
龙形老树雨知翠，佛头高山云见青。
借问仙人渺何许，飞升一去三千龄。

数竿修竹衡门里，一径松杉落日中。
。

彼云泛灵舆，倏忽适下土。
崆峒灭玄云，至感不容冶。
。

海南山似刀，溪恶如发弩。
溪山毒烟中人骨，水有蛟蜃陆豺虎。
蛮人傜贼行若飞，纵火劫民杀官府。
溪中之水涨赤血，山头积尸变成土。
经年斗战兵已穷，磔将屠城不可数。
官家发军救死国，万里欢喜得时雨。
诛擒凶党功德高，海水一清奏歌舞。
山非无险，水非无阻。
有地不城，城亦不武。
将民赤肉致戈戟，口不能言心自苦。

当夏而闵雨，百神靡不宗。
精诚既上达，所愿神辄从。
触石忽生云，初亦无多浓。
东风借其力，斯须满诸峰。
稍久弥六虚，油油复溶溶。
炎歊化清凉，密布难知重。
雷电发灵响，潭湫起飞龙。
甘霔冈不周，非止千里封。
槁苗浡然兴，连畴遂芃芃。
焚香拜天赐，欢声徧群农。
当书大有年，赋食皆足供。
公私有余羡，露积如崇墉。
誓言为酒醴，报祀于秋冬。
降福宜孔皆，万国称时雍。

毕髯奇男子，未识已心与。
献策进英殿，脱略独豪举。
二年襄阳幕，归舟岘山渚。
同事三日留，时时作险语。
隆准帝王孙，萧然好风度。
诗书百万卷，胸中莽回互。
平生苏惠州，气概颇自许。
人生艰难际，政可观去处。
二子经济才，用之则为虎。
髯公且为客，王孙且为主。
明朝各天涯，歌眉为谁妩。
柁师挽舟去，回首空南浦。
莫笑参军强，参军定强否。

太守兴贤隘九州，劝为之驾盛炎刘。
方今神圣四门辟，即日英雄一网收。
在藻久观鳣发发，食苹又听鹿呦呦。
来年候对春风仗，企首同趋晓月浮。

落日含明艶，轻风袭煖香。
传闻乱人意，相见弄春光。
醉里岁空晏，愁中夜未央。
异时惊丽绝，秉烛正难忘。

紫极题诗岁月深，秋风怀感重沉吟。
殷勤种此一庭玉，回薄依然万古心。
独有佳名追彩笔，谁将幽思入瑶琴。
萧萧醉扫笔池石，水月光中觅至音。

司马虽然听晓钟，尚犹高枕恣疎慵。
请诗僧过三门水，卖药人归五老峰。
移舫绿阴深处息，登楼凉夜此时逢。
杜陵惆怅临相饯，未寝月前多屐踪。

有宅一区聊解嘲，清风历历自鸣瓢。
买山作隐吾无取，为黍杀鸡何用招。
鱼托么荷障斜日，箨随新竹上层霄。
个中已了一生事，倒屣安能求度辽。

露滴滴，风凄凄。
黄花香满路，何独在东篱。
高低普应，步步相随。

门前齐雪立，因被病相魔。
堪佩金鱼否，能悬宝剑么。
折非陶令懒，瘦似沈郎多。
已办扬州鹤，其如十万何。

十里松桧风，万仞斗峭壁。
阳崖雷自奔，阴壑雪犹积。
势争衡霍雄，地控楚越扼。
胡为千载间，名未光图籍。
物乃因人彰，闻人于在昔。
不逢巢许高，箕山亦顽碧。
我今共游览，逍遥非俗格。
剧论穷古今，玄谈叩虚寂。
攀萝蹑孤峰，和云坐幽石。
濯缨清泠泉，留为不朽迹。

力在如今作用时，情存毫忽便成欺。
谁知修水千峰碧，尽入秋风一瘦藜。

弃轮王位放痴呆，夜半逾城心未灰。
冷坐六年无折合，有何面目出山来。

艇舣江南几度春，几时溯洛向咸秦。
若应只载闲风月，击楫英灵笑杀人。

姑孰多紫虾，独有湖阳优。
出产在四时，极美宜于秋。
双箝鼓繁须，当顶抽长矛。
鞠躬见汤王，封作朱衣侯。
所以供盘餐，罗列同珍羞。
蒜友日相亲，瓜朋时与俦。
既名钓诗钓，又作钩诗钩。
于时同相访，数日承欵留。
厌饮多美味，独此心相投。
别来岁云久，驰想空悠悠。
衔杯动遐思，拶扌=口口涎空流。
封缄托双鲤，于焉来远求。
慷慨胡隐君，果肯分惠否。

溪山得意竟忘归，岁月飘零两鬓稀。
祇有裴回与搜句，老无笔力愧传衣。

谷国有亭溪水边，税车安寝不无缘。
芰荷苒苒双飞鸟，芦苇深深一钓船。
故国寄声无去雁，他乡催泪有啼蝉。
江山亦为行人动，六月寒风正凛然。

一生空拽露布，末后又把不住。
灭度不灭度，总非吾弟子，破布囊尽底翻出。
苍天中更添冤苦，可惜黄金成粪土。

泪乾红落脸，心尽白垂头。
自此方知怨，从来岂信愁。

今岁鏖寒亦大难，裁裘制褐费无端。
旋添酒兴嫌工正，旁索诗材喜稗官。
见𬀪未消亭午待，加霜更洁翌朝看。
遥怜扫巷欢娱辈，大体何知小体胖。

草堂南涧边，有客啸云烟。
扫叶林风后，拾薪山雨前。
野桥通竹径，流水入芝田。
琴月相亲夜，更深恋不眠。

水拍田塍路半斜，悄无人迹过农家。
春风自谓专桃李，也有工夫到菜花。

春诗敲未稳，一醉傍琴眠。
吟客相过日，飞花欲尽天。
竹阴池水暗，树色岛云连。
幽鸟可人意，数声清似弦。

忆昨征还日，三人归路同。
此生都是梦，前事旋成空。
杓直泉埋玉，虞平烛过风。
唯残乐天在，头白向江东。

迟明鱼钥九门开，警跸声清绕殿雷。
穆穆天颜应有喜，捷书新自北边来。

夏潦连秋涨，人家水半门。
都抛破茅屋，移住小山村。
聒聒笼鸡犬，累累带子孙。
安居华屋者，应觉此身尊。

地占高明因指顾，万人如蚁正卑喧。
江声忽起晚风急，一片斜阳过眼前。

全提密印，千圣迷踪。
肘后灵符，三贤结舌。
平高就下，乃可宣扬。
略露风规，急须著眼。
雪峰父子，或舒或卷，今古无伦。
或抑或扬，凡圣罔测。
重关壁立，谁解流通。
龙向洞中衔雨出，凤从花里带香归。

老诜爱山不知了，何事冲寒下巍峭。
归装只有一囊诗，冏冏陆离还自照。
自言峰顶摩九霄，五月六月雪不消。
松风萧萧吹泬寥，千岩万壑酣笙箫。
前山后山畬可烧，黄精杂错黄独苗。
饭家田米可卒岁，亦有旨蓄延渔樵。
人间自有杨州鹤，诜也云胡甘寂寞。
笑云乐去悲相随，吾非恶此而逃之。

俱持强汉节，共下承明殿。
相从不相及，相望不相见。
平生慕俦侣，宿昔异乡县。
展转多远怀，恍惚犹对面。
桑干北风度，冰雪卷飞练。
古来战伐地，惨澹气不变。
赠君貂襜褕，努力犯霜霰。
一尺握中策，无由奉深眷。

时难得而易失，心虽悔而何追。
不知老之已至，不知志与愿违。

幽石称捣衣，捣衣人不见。
云缨白飘飖，岩树长葱蒨。
犹应寒夜中，山月来铺练。

欲问江梅信，吟筇带晚霞。
笑看今日树，开遍几年花。
疏影生来瘦，寒枝折处斜。
要教人寄远，何地是君家。

伏鸡护窠能搏貍，人物一理谁无儿。
南山斑寅产三稚，野人采樵遥见之。
萧萧落日黄茅坞，睥睨田家窥水牯。
衔归穴中哺尔雏，岂不此心慈父母。
射石没羽李将军，两老於菟如有闻。
伥鬼夜报旦出猎，遁逃远入千重云。
纵火鸣鼙括原隰，生擒二彪逸其一。
食肉寝皮勿遗患，壮士挥戈血鲜滴。
滴血满地遗腥臊，顽嚚昏暮来咆哮。
舐沙啮土擦树木，如哭如泣空哀号。
君不见楚灵投车痛子死，尔杀人子亦多矣。
又不见禄山反噬逆天理，逆雏先斮长安市。
渠魁未缚妪与翁，凶酋肆虐焉可容。
安得冯攘卞刺扫此辈，假威之狐群亦空。

君看酒碗涴蒙泉，玉气珠光夜索然。
可使黄尘车马客，更将此地世人传。

大禹不知凿，来源亦自成。
色应怜众白，声合让孤清。
远势曾吞海，飞流欲喷鲸。
灵槎如可泛，天际问归程。

两溪以南无数山，兴来径造无时阑。
空余日蜡几两屐，日暮云深天小寒。

木犀风了桂花风，几日中闲景不同。
惟有黄花偏耐老，饱收霜露玉成功。

玄度常称支道林，南山隐处白云深。
一去人间长不见，千峰万壑树森森。
。

乞得身归剡曲边，衡门茅舍共萧然。
向来误计守书册，此日遣愁无酒钱。
俗客妬闲来衮衮，流年欺老去翩翩。
梨花杨柳清明过，且向江村剩放颠。

问子瞻，何江湖，乃心魏阙君岂无。
胡为放浪检束外，日与隠者相招呼。
篮舆往往从以孥，灵运石壁无此娱。
穷深极险兴未已，岂复更惮梯登纡。
过客休夸衡与庐，天下此景君勿孤。
欲将文字写物象，当截无限春江蒲。
登高能赋属大夫，游览未厌嗟已晡。
安得世上有绝笔，尽取君诗妆在图。
此身之外何赢余，成然而寐其觉蘧。
请看湖上人名逋，此子形相谁解摹。

北风吹沙湖水黄，离离衰草覆女墙。
曼缨紫鬓马上郎，腰间短剑明秋霜。
城西砧杵登登处，夫君已戍交河去。
角声渐起鼓声住，乱鸦啼断斜阳树。

老树槎芽知几年，结根更在苍崖巅。
雪深三尺冻不折，春条森森临风前。

春光挽我出柴扃，道上陈根换短青。
尚怯东风寒料峭，已闻好鸟语丁宁。

先生向来落异县，故人十载不相闻。
归来不但荒三迳，点检松菊无一存。
裹轮加璧岂不好，朝廷礼数优遗老。
红旗黄纸久罢休，青山白云苦死留，咫尺西冈归未得。
只待桃花水生半篙碧，便拏短艇归结茅，共寻赤松与黄石。
风烟之表非人间，别有天地宽且闲。
周山卖却不要钱，袁家送酒一破颜。
犹嫌孤斟太落莫，更觅高人共杯杓。
银钩四纸墨尚鲜，妙处难与俗人言。
忽逢先生自天降，手扶太一青藜杖。
仙容可望不可亲，飘然飞去青霞上。
白苹满棹何时归，秋著芦花知不知。

世间多少不平事，却被同州看华山。
我到左冯今几月，何尝见得华山颜。

荆山美玉卞人寻，至宝无瑕绝见因。
铁牛带子踏沧海，撞月石龟长羽鳞。

行年八十病余身，梅坞留连率见真。
花到诗家方吐气，酒无菜饤不成春。
世情风雨妨归路，古道山林有主人。
珍重此时相得处，弟兄门外是浮尘。

山甑饙籼米，春瓶炙草茶。
无能赓喜起，自爱押车斜。
老不贪仙药，贫犹种好花。
人间十万户，难得一诗家。

我作寿公诗，倏闻公已古。
道路涕行人，田闾愕农父。
谓公肫肫仁，润泽溢横浦。
谷我艰尔振，寇我惊尔抚。
涉我病尔梁，役我殚尔宇。
冬我瘴尔雪，夏我魃尔雨。
饮乡罗俎豆，建学闱仪矩。
善政袭西都，文风被东鲁。
阖一郡三邑，担簦白绣斧。
草木为动色，禽鱼亦掀舞。
谁趣玉楼文，竟夺鲤城主。
人物落晓星，如公不多数。
岂但贺白伦，端与间平伍。
我崎岖远来，不绝命如缕。
凄风守憔悴，暖意勤噢咻。
我生特蝗粟，公死即倾柱。
顾我莫赎公，龙德啬下土。

四顾尽臯壤，此山何可无。
翠岚侵户牖，瘦石出江湖。
灵运谩著屐，宗文空画图。
钓鳌真有力，移得一蓬壶。

山栖书到多日，野渡舟横几回。
想见溪边亭上，故人待我衔杯。

东南云物异，端正产贤人。
才大可高古，名雄始入秦。
文江横舫檝，艺圃刬荆榛。
民事忧偏切，金门老更亲。
天教任孤直，帝亦赏清贫。
功业荣书史，铨题洽缙绅。
苦闻辞禄绶，远拟访仙真。
却顾希颜者，迟留塞草春。

贾生流寓日，扬子寂寥时。
在物多相背，唯君独见思。
渔为江上曲，雪作郢中词。
忽枉兼金讯，长怀伐木诗。

夫人承主爱，不在鸳鸯帏。
庭枫飘一叶，满眼贮秋悲。

虚斋留御榻，小径近层崖。
再拜观奎画，浑疑侍玉阶。

胡床寒，坐卓卓，只个虚空唱兮万象和。
道契环中有智游，言满天下无口过。

鹤骨何能尔，龙姿或果然。
锋棱四面峻，节操一生坚。
界纸书堪使，敲针钓最便。
从教方有碍，终不效规圆。

负郭太幽深，结茅容易得。
虽无桃李园，石老松柏直。
山北雨后苍，山南霁云白。
荷锄课诸儿，陆续蔬甲拆。

睆箦绵疴革，中楹奠梦还。
𫈵仪犹在野，书副即藏山。
友酹生刍洁，君恩刻印颁。
一朝交臂失，宁复易睎颜。

世争趋捷径，君独掩柴关。
名利红尘老，诗书白日闲。
情恬神气逸，琴淡古风还。
谁识冥冥意，轩裳咳唾间。

香刹悬青磴，飞楼界碧空。
石门栖怖鸽，慈塔绕归鸿。
有法将心镜，无名属性通。
从来乐幽寂，寻觅未能穷。

一梦续一梦，梦短寒夜长。
颠倒无首尾，哀乐迷存亡。
枕上忽自笑，历历见未尝。
至人本无梦，有梦其何伤。
鱼旐农夫喜，熊罴男子祥。
吾年过不惑，梦觉久已忘。
未来尚暧昧，既往恐思量。
不知邯郸道，几番熟黄粱。

不厕繁桃俗杏栽，诗怀端为此花开。
自缘祗结冰霜侣，花底浑无俗驾来。

昨日使人回，闻君与之坐。
君问我何为，但云思寡过。
寡过真未能，得便北窗卧。
此趣今已深，世间谁与和。

故乡那可到，令弟独能归。
诸将矜旄节，何人重布衣。
空城流水在，荒泽旧村稀。
秋日平原路，虫鸣桑叶飞。

轩后悲苍剑，神娥下玉霄。
攀髯初失梦，遗蜕尚凌歊。
碧堕升棺影，青分产柱苗。
山精依鹿竹，天雨湿鸡翘。
有约成孤愤，无人重久要。
豢龙因姓氏，使鹤误轩轺。
冉冉将终老，冥冥不可招。
无书寄青雀，有恨在中条。

。

共谒御容仪，还同在禁闱。
笙歌喧宝殿，彩仗耀金徽。
清泪沾罗袂，红霞拂绣衣。
九疑山水远，无路继湘妃。

崔颢曾题黄鹤楼，长沙拈起当风流。
大千国土俱家业，诸佛何曾有地头。

拥衾欹枕未成眠，历历鸿声到枕前。
十月高风方永夜，三更疏雨欲寒天。
衡阳亭榭真虚尔，颍水篇章是偶然。
万里天南共为客，北书从此喜须传。

金气黄枫半叶红，晚来渔客倚青松。
多多动梦夜凉路，处处偷光午月峰。
长安万里景，大阳千里道。
大悲阁前是鼎州，黄鹤楼前鹦鹉洲。

偶策青驴出，还将白鹤随。
炼丹留日观，采药上天池。
送客清秋棹，留僧静夜棋。
从来闲姓字，不遣世人知。

自有一经，不肯受持。
却从他觅，可煞愚痴。

陈生将五十，无地堪栽竹。
丈人门迳深，两面千竿绿。
营营不好事，终日眉峰蹙。
二气岂相宜，此君觉尘俗。
琅玕诉失所，愿作陶家菊。
頼有徐卿儿，往往知忘肉。

既洁酒醴，聿陈熟腥。
肃将震念，昭格储灵。
展矣礼典，薰然德馨。
愔愔管磬，亦具是听。

燕豆何频设，归鞍夜屡阑。
敢言挥麈倦，惟怯釂觞难。
就暖歌筵密，凭高绘境宽。
未甘闲处卧，犹学少时欢。
浮蚁凌山玉，飞花掩袖纨。
幸同诸老醉，击壤颂安安。

东风用意施颜色，艳丽偏宜著雨时。
朝咏暮吟看不足，羡他逸蝶宿深枝。

王门嘉礼万人观，况是新承置醴欢。
花烛喧阗丞相府，星辰摇动远游冠。
歌声暂阕闻宫漏，云影初开见露盘。
帝里佳期频赋颂，长留故事在金銮。

蜀庸无与守，魏吃浪成名。
血已洿砧机，魂犹饕酒牲。
柏溪融雪泻，玉案倚云横。
潴薙莫留迹，山川方气平。

大士应身三十二，一身三十二重非。
金刚正体是非外，鹊噪鸦鸣无了时。

吾乡说三宋，伯也抱奇伟。
太学三十年，不作举子语。
晚当拜特恩，青衫送还官。
开口论世事，有舌不可扪。
吾皇开寿域，汪濊泽万国。
勉公俯而就，如女有正色。
翻然感际会，千载今一时。
谁欤俾宿留，再和归来辞。
渊明归有田，公归徒四壁。
姑奉祝融祠，胜煮南山石。
公乎未得第，我辈惭登科。
空飧了无补，奈此归来何。

曲中直，直中曲。
有增减，无数目。
等闲放在暗窗前，冷地令人看不足。

久雨淋漓天亦厌，一声霹雳洗层阴。
青山愁似故人面，初日明如烈士心。
扫石安排朝晒药，约僧准备晚听琴。
清宵那更当三五，賸把金樽对月斟。

季冬两十鸡鸣初，僚吏府造如云趋。
绣轴捧星香拥炉，共庆此日生真儒。
玉堂金印守此都，今日为城镇匈奴。
坐安天下犹复盂，祝公之寿宜何如。
欲祝公如九臯鹤，鹤颈虽长畏缯缴。
欲祝公如千岁龟，清江作使身亦危。
又祝公如松与柏，樵斧焉知岁寒色。
刚莫刚兮赤山铁，铁作干将有时缺。
坚莫坚兮泰山石，溜滴波穿有时泐。
不若祝公如太虚，包含千古无时无。
任驰玉兔飞金乌，暑往寒来速又徐。
髪常如漆齿常固，太虚不老君与俱。

久坐思行乐，兹晨强出门。
菰蒲荒少岸，桑柘远知村。
波急春涛大，山晴午树昏。
每来成独往，佳处与谁论。

佛住三朝恐爱生，人归一岁岂无情。
乡亲乡友销魂地，岷水分为陇水声。

日暮倦行役，解鞍初息肩。
雾昏临水寺，风劲欲霜天。
蓼浦初闻鴈，人家半在船。
思君正怊怅，黄叶正翩翩。

不谓神仙窟，今时异昔时。
鼎湖龙去远，社首凤来迟。
顾毕三年制，惊闻七月期。
痛心思继代，不忘有声诗。

师友龟山出，世家熊楚来。
决科轻地芥，种德付庭槐。
禄享千钟养，年登九袠开。
可为朝野惜，袖手老其才。

芭蕉自作抽书样，不与行人寄短愁。

开国勋庸大，重城邸第宽。
枯杨映楼角，蔓草被墙端。
不见分香妾，空余鬭鸭阑。
谁来悲孔雀，金翠羽毛残。

风俗日云薄，典刑终未泯。
请看列女传，今有柳夫人。
色养金章贵，褒封钿轴新。
凄凉板舆路，却见小梅春。

天兮地兮，戴且履兮。
孰是人斯，莫我视兮。

二月六夜春水生。
门前小滩浑欲平，鸬鹚㶉𫛶莫漫喜。
吾与汝曹俱眼明。

少小携书借隙光，宵眠常晏起常忙。
莫嫌茅舍曝朝日，犹胜板桥行晓霜。
藜杖久疎前阁老，桃花不记旧台郎。
自惭道学工夫浅，晚却逃儒入老庄。

海天黯黯万重云，欲到前村路不分。
烈风吹雪深一丈，大布缝衫重七斤。

梧叶飘残客梦惊，拥衾危坐到天明。
片心除是眉头识，万感都从念脚生。
江上鲈肥销旅况，楼前雁过带边声。
挑灯无语闲商略，谋国谋家底计成。

六凿森剑戟，一枕寄华胥。
睡觉既殊辙，睡兮真乐欤。
达人蕴大观，方寸包太虚。
忧乐两不知，寤寐常如如。
昔也蝶栩栩，今焉周蘧蘧。
而今我法中，无欠亦无余。
以睡为乐邪，不睡宁非渠。
然则此轩名，无乃滞一隅。
苏子笑而应，斯岂真吾居。
飘流阅世故，早觉心地初。
今古一偃仰，天地一蘧庐。
揭名聊尔尔，至言恐惊愚。

凤凰城阙，不通水泄。
少室岩前，话作两橛。
赚它人家男女，开眼唤龟作鳖。

连岁遭饥馑，人无籴米钱。
今秋好行路，到处说丰年。
村酒新𥬠浊，溪鱼出网鲜。
黄花留客醉，况近竹林边。

丁年韦布逐槐忙，结绶王畿四纪强。
只把衣冠挂神虎，梦回犹未熟黄粱。

老年怀抱晚秋天，欲去思君重黯然。
闻道归来有消息，江头错认几人船。

瘦不缘诗不为春，只教悬罄未教行。
清和天里不归去，六月长途作么生。

士孰不排难，贵乎安以徐。
士孰不立节，贵乎平以舒。
既家国之兼全，亦身名之裕如。
是与夫激切奋跲，缨冠曼胡者，盖已同功而殊涂。
我思其人，犹及屋乌，而况乎遗书。

梦月佳辰近，端阳令节新。
何须缠彩缕，金母自千春。

我家六儿子，流落三四州。
辛苦见不识，今与农圃俦。
买田带修竹，筑室依清流。
未能遣一力，分汝薪水忧。
坐念北归日，此劳未易酬。
我独遗以安，鹿门有前修。

初疑石壁无行路，已转方知透碧霄。
茶鼎快烹泉窦月，酒杯低吸海门潮。
乾坤浩荡乡心远，岁月苍忙客鬓凋。
欲约洪崖同一笑，满山竹□自萧萧。

于显神宗，德洽区中。
祥金烁冶，范兹睟容。
殊庭胥宇，备物致恭。
明威有赫，降福来同。

闺庭兰玉照乡闾，自昔虽贫乐有余。
岂独家人在中馈，却因麟趾识关雎。
云𫐌忽已归仙府，乔木依然拥旧卢。
忍把还乡千斛泪，一时洒向老莱裾。

句越山中长木莲，华阳仙女此餐烟。
松花飘落无寻处，都在徐君剑树边。

宫砌无新树。

水车踏水上宫城，寝殿簷头滴滴鸣。
助得圣人高枕兴，夜凉长作远滩声。

人间莫谩惜花落，花落明年依旧开。
却最堪悲是流水，便同人事去无回。

喜鱼在深处，幽鸟立多时。
菖蒲花不艳，鸜鹆性多灵。
盘中是祥瑞，天下恰炎蒸。
待暖还须去，门前有路岐。
春雨无高下，花枝有短长。
老负峨眉月，闲看云水心。

自身归未得，却劝别人归。
思妇心中事，征夫泪满衣。
蜀天知近远，江树间稠稀。
幸自安双翼，谁教不奋飞。

浪说归朝归豫章，新居万柳百花傍。
何如表奏明光殿，乞取东湖作醉乡。

勿云杯酒阑，且认语笑密。
婆娑真一老，跌宕忻六逸。
交游贵忘年，志意当惜日。
舒而有鼎彜，卷而有篇帙。

秋蟾流异彩，斋洁上坛行。
天近星辰大，山深世界清。
仙飙石上起，海日夜中明。
何计长来此，闲眠过一生。

绝境可遗老，清心仍去邪。
楼头喧燕雀，川面动龙蛇。
碧瓦浮烟素，朱甍丽日赮。
倚风时坐啸，乘月更吹笳。
庭樾交倾盖，池房杂舞髽。
凉秋乘爽垲，吉岁验污邪。
厨酿全欺鲁，儿歌习陋巴。
林珍饷桃李，溪饭列鱼虾。
胜赏须神会，浮名祇盗夸。
谁能贪课最，本自学禅迦。
羁旅枝栖鹊，田园舍负蜗。
萧条看白鬓，早晚得丹砂。

今年已作暗寒食，此日正如盲老翁。
病眼昏昏迷白黑，幻花隠隠出青红。
人歌人哭千家里，春雨春晴一梦中。
会放目光牛背上，转头何事不成空。

公诗如渊明，语直气益远。
此篇犹可人，幽趣更清婉。

谤之则丧家狗，誉之则人中龙。
华发去周柱下，深衣立鲁门东。

去年因戏赐霓裳，权戴金冠奉玉皇。
久著淡黄心觉厌，春来不敢便红粧。

瘿床空默坐，清景不知斜。
暗数菩提子，闲看薜茘花。
有情惟墨客，无语是禅家。
背日聊依桂，尝泉欲试茶。
石形蹲玉虎，池影闪金蛇。
经笥安岩匼，缾囊挂树桠。
书传沧海外，龛寄白云涯。
竹色寒凌箔，灯光静隔纱。
趁幽飜小品，逐胜讲南华。
莎彩融黄露，莲衣染素霞。
水堪伤聚沫，风合落天葩。
若许传心印，何辞古堞赊。

忆昔诸贤扶晋室，冠盖多于此云集。
坐中翻作儿女悲，世换人非但陈迹。
我来正值三月春，花落鸟啼春寂寂。
江河虽异事略同，风景不殊今视昔。
磨灭英雄得丧多，山重水复无终极。
安能鬰鬰老江左，尅复神州当勠力。
未论重见管夷吾，祇今谁为楚囚泣。
徙倚令人三叹息，徙倚令人泪横臆。
狄夷相残春又春，时乎时乎难再得。

朝朝出阳谷，夜夜入虞渊。
且看乌轮转，休论蚁磨旋。

落日照平流，晴空万里秋。
轻明动枫叶，点的乱沙鸥。
罾网鱼梁静，籉簦稻穗收。
不教行乐倦，冉冉下城楼。

主人若知我，应喜我结得君。
主人不知我，我住何求于主人。
我在天地间，自是一片物。
可得杠压我，使我头不出。

这回空过二十年，肉重不能飞上天。
抖擞衲头还自笑，囊中也没一文钱。

衲帔蒙头自照人，月明堂上转机轮。
肯传千里鹡鸰语，要作十分棠棣春。
雪岭同风当日事，石头束篾旧时麟。
家林归卧长连稳，满眼清光不见身。

中州累石势嵯峩，城外遥峰耸翠螺。
旧说夕阳无限好，此中更得夕阳多。

卓鲁当时事，风流莫与班。
最成三载后，名在两川间。
桑梓深聆德，弦歌幸毖顽。
牛刀淹试可，骥足暂投闲。
偃室何当造，膺门早许扳。
丹墀初受命，墨绶遽言还。
何子方游学，终童未出关。
梁园今万里，蜀道自千山。
籍眼终多白，莱衣念戏斑。
归期春服就，潼水会承颜。

春回九地初颁历，人傍千门复看傩。
尽是汉家无事日，白头扶杖意如何。

不知兀坐常轮转，空下禅床遶一遭。
背面却言亏一半，老婆恶业自家招。

犹将歌扇向人遮。

高水笼轩翠作行，枕书闲听雨浪浪。
别来一念终难灭，犹得追论几席傍。

在昔从诸老，于今失此翁。
貌庄知德性，身退仰高风。
制宅规何远，藏书意转隆。
虽非官可贵，自与道无穷。

尘里光阴梦里残，西湖莫厌白时看。
落花飞絮将春去，断雨零云入暮寒。
白发催人愁远道，青山笑我恋微官。
浮生要足何缘足，枝上鹪鹩尽自安。

世间禊事风流处，镜里云山若画屏。
今日会稽王内史，好将宾客醉兰亭。

溪昏雾多，润即搓挪。
路微石狠，弱即担柯。
在我窝兮不可𪭢，十二红边千百红，入山转深春转浓。

孟郊尉溧阳，曹务缘诗废。
徘徊金濑傍，府以假尉代。
一生坐诗穷，酸寒见余态。
邢君世业儒，才猷乃十倍。
吏隠黄绶间，诗亦性所爱。
羸骖京岘游，古锦奚奴佩。
扣门索我诗，丁宁至于再。
我老学殖荒，久嗟诗力退。
肠肚纵煎煼，落笔与时背。
况复风雅衰，淫哇乱鄘邶。
济南名士多，此语出前辈。
我昔交数公，梦寐想风裁。
西窗剪残烛，顾影寸心痗。
北渚凌清河，平畴接海岱。
子行赋归与，我实增感慨。
为吾谢故人，德音幸时逮。

碧霄路底作生涯，云亦何曾定有家。
月印天池心宇浄，水鸣环珮出松花。

春光陆续委东流，看到湖边安石榴。
更与苏堤鸥鹭约，办舟来赏牡丹秋。

君诗容易不著意，忽似春风开百花。
上苑离宫曾绝艳，野墙荒径故幽葩。
惬心刍豢非杂俎，垂世江河自一家。
头白昏昏醉眠处，忆君频夜梦天涯。

对酒淮潮起，题诗楚月新。

倚笻南山巅，却立有晚对。
苍峭矗寒空，落日明影翠。

好事桓灵宝，多才顾长康。
何尝为人画，但可设奇将。
久聚要当散，能分慰所望。
清新二大士，畀我夜烧香。

三载毗陵旧长官，棠阴犹锁暮烟寒。
红莲幕下筹方运，细柳营中食已宽。
家近不妨同昼锦，才难正合整朝冠。
如何又作堂堂去，只有新诗付不刊。

丫髻山头残月，腊岩洞口斜阳。
啼鸟唤人归去，此身犹在他乡。

自古江南风俗美，喜君高趣慕先贤。
药无远近宁论报，家有图书不计钱。
已住秦淮借风月，遍寻吴国旧山川。
尘缨我系未能解，每一来过驻画船。

万里晴沙夕照西，此心唯有断云知。
年年数尽秋风字，想见江南摇落时。

夫君渐是买臣年，耻眩虚名贾蜡鞭。
斗酒新丰无饮伴，宫袍采石诧诗仙。
寒花傲节休嫌晚，蟠木为容不假先。
更上诗坛参杜甫，清谭相对纸生烟。

金谷春来柳自黄，晓烟晴日映宫墙。
不堪花下听歌处，却向长安忆洛阳。

决决汴河流，橹声过晚浦。
行客问吴山，舟人多楚语。
春深紫兰泽，夏早黄梅雨。
时应赋登眺，聊以忘覊旅。

粉字朱牌簇县津，绿蓑青笠洗行尘。
一时客路同归棹，半是年家及里人。
秦代征君岩上石，吴时霸主涧中神。
休将短发供离恨，早卜宽乡作酒隣。

政是风光欲别时，可堪烟外雨丝丝。
怕看太白余春赋，嫌诵渊明止酒诗。
昼短拟教持蜡炬，愁深悔不下书帷。
自知无计能遮道，任作园林隔岁期。

峭直汉大夫，伊余忝末胄。
出不遇良媒，生本值恶宿。
高曾耀图牒，罪戾辱堂构。
十饥付群儿，万恨阁孤咮。
耻争市井日，雅愿农田寿。
感慨触目新，忠愤平生旧。
欲论国中枢，谁识不下辏。
偶为江湖游，喜见园林茂。
但恨老子迂，难复处士秀。
怀我故时人，识彼往岁绶。
故人多零落，高义或邂逅。
有美中庸胡，愿息金兰臭。
家住灊岳云，赋此小山狖。
才显便官豸，暂处得僧鹫。
大篇既锦舒，小章亦玉镂。
本期古人知，岂急今朝售。
又如五色丹，必待九转就。
不近恋洛阳，何远惮句漏。
神智此既澄，世网不待透。
明珠雀能衔，黄金鸟解潄。
遗骨一国珍，死鬓百草鬬。
果谁真美恶，亦曷定先后。
食柏莫分甘，种漆要自守。
无思粱肉肥，忽厌藜藿痩。
德义难沃怀，情欲为穿溜。
小人窘咫尺，君子狭宇宙。
清音可相羊，畏途肯宿留。
原宪不知贫，季氏徒夸富。
既皆白发侵，宜各素心究。
内不识织纴，外嗜饱饤饾。
一言可酣醉，八月非醇酎。
苟适年少场，或落春花囿。
武思挥日功，文欲凌云奏。
懒出枥马嘶，惜笑闺女侑。
巧意难幸得，枯胫或遭叩。
君如此攘臂，我此甘缩袖。
归见鲁卫士，未觉风宜陋。
每增输心伪，矧非见面骤。
猿笑识岩穴，鸡鸣知旦昼。
吾语虽不媚，厥意或可厚。

读书窗暗日西斜，锁棘门深噪晚鸦。
又是一番秋事了，粉黄如雪落槐花。

水落晚滩涩，云生寒岭昏。
舍舟步崎峰，郁萝陟松门。
孤烟望墟落，浮林自一源。
野杓方屡渡，槿篱时扣阍。
弄孙何许翁，夷面复鸟言。
问津了不解，路穷斜谷分。
暝投古兰若，钟磬清尘根。
犹疑武陵客，误宿桃花村。

世谓夷齐以为溷兮，指箕子而为愚。
既采薇以饿死兮，又被发而为奴。
镆铘见弃于铅刀兮，鱼目宝于隋珠。
彼蜂蛭之隠微兮，安能语神岳而观清都。
已乎已乎，无为察察而辨璠玙与碔砆。

耳边要静不得静，心里欲闲终未闲。
自是宿缘应有累，可能时事更相关。
鱼慙张翰辞东府，鹤怨周颙负北山。
看却金庭芝术老，又驱车入七人班。

山边置酒水边行，鱼鸟于人各有情。
终世果能著几屐，此时聊可濯吾缨。
启期拍手夸三乐，渔父张颐笑独清。
四海一舟归未得，低徊长恐负平生。

好溪泻百壑，南北倾万峰。
山凡堆阜俗，映岸羞为容。
石门忽秀出，老干荫渟洪。
舍舟从口入，便已离尘中。
众芳拱窟宅，环冈献奇秾。
藤萝异态度，尺寸疑施功。
锦茵翠织成，照耀无春冬。
水行千丈高，喷薄不可穷。
更有洗头盆，云深雾常封。
昔年谢康乐，筑居待其终。
继作者丘裴，语言亦称雄。
邈然百世后，未忝骚人风。
栖栖三羽衣，日晏斋厨空。
云子歇过桨，𫏐洗氛埃胸。
自叹苦淹留，寂寞不易供。
嗟我老无用，佞山久成翁。
结庐会昌侧，势落鱼虾丛。
种竹似束苇，栽松如断蓬。
小儿饾盆盂，何时至周公。
会当同此住，代输助之舂。

亦好经年别，归来意转亲。
横斜花练练，清浅水鳞鳞。
又逼瓜时戍，聊娱戏彩身。
新添兰桂圃，近在岸西滣。

每念心中事，频开掌内珠。
欲凭天上雁，待寄水中鱼。
此意终难写，斯言不可书。
含毫竟寂寞，遶屋树扶疏。

林青乍听鶑声唤，花嫩初笼日影迟。

飞语初腾触细文，廷中交构更纷纭。
纲条既甚秋荼密，枉直何由束矢分。
御史皆称素长者，府徒半识故将军。
却怜比户吴兴守，诟辱通宵不忍闻。

古屋无多客挂包，占风政类鸟居巢。
谁能故赋感不遇，亦莫空书广绝交。
开阖屡摇尘户牡，戞磨时袅竹簷梢。
南朝文物君家盛，听我追随学咏嘲。

金支烨烨映宣宫，致福诚由上德崇。
九庙灵光流自远，七明嘉种感潜通。
瑞图丹采终难状，药谱神功未易通。
更览诸公赓和句，方知汉祀曲非工。

秋分当月半，望魄复宵中。
难得良辰并，仍将吉戊同。
高楼连卜夜，浊酒任治聋。
注想乘槎客，何如击壤翁。

游童苏合带，倡女蒲葵扇。
初日映城时，相思忽相见。
褰裳踏露草，理鬓回花面。
薄暮不同归，留情此芳甸。

菜心且不食，亲念一何深。
为尔有生意，存吾不忍心。

日日蛮童佩一壶，壶干时亦复村酤。
横林露塔远犹见，暮霭笼山淡欲无。
绿浦例凭菰作界，画桡常遣鹭前驱。
此身元是沧浪客，敢学高人乞镜湖。

宿酲未解据胡床，亭午披衣望麝香。
三峡夜来天似水，百蛮秋后月如霜。
洲前橘柚垂垂实，石上藤萝细细长。
又欲拏舟过滟滪，黄牛白狗接高唐。

越岭千重合，蛮谿十里斜。
竹迷樵子径，萍匝钓人家。
林暗交枫叶，园香覆橘花。
谁怜在荒外，孤赏足云霞。

龙飞景云从，林茂众鸟息。
真人翔灞上，多士生王国。
留侯豪杰士，乃独为所得。
韩亡竟不去，汉兴愈厉策。
不见马上功，奚多幕中画。
眇焉视婴布，若数百与亿。
鸿鹄已高飞，翩然敛归翼。
堂堂高皇业，屹立如磐石。
始卒如公者，是不惭庙食。
载瞻水边祠，老桧寒更碧。

晚髪闷还梳，忆君秋醉余。
可怜刘校尉，曾讼石中书。
消长虽殊事，仁贤每自如。

世路饶风波，生平有终极。
东西苦漂荡，鬓发非旧色。
倦鸟怀安栖，老马思故枥。
万类虽不齐，彼此各有适。
富贵亦偶然，何须置胸臆。

砥柱西倾朔野寛，鱼龙掀舞去漫漫。
润蒸霏雾一川暗，怒激惊风千里寒。
九折势须回故道，三山天为障狂澜。
寻源不作乘槎计，沧海他年一钓竿。

日色今朝分外明。

秋水澄澄树绝风，冰轮苒苒上遥空。
闲思今夜供吟景，冷色清光几处同。

孤山不复访林逋，杖策东风踏碧芜。
九里苍云经晓径，四围碧玉照清湖。

通身有眼更无肠，好上臞庵师子床。
莫作绿衣颠倒想，班姬陈后两凄凉。

独听空堦雨，方知愁事悲。
寂寥旬假日，萧飒夜长时。
别念纷纷起，寒更故故迟。
情人如不醉，定是两相思。

来寻高处卧吟身，泉石中间避世尘。
莫把白云都占断，也分一半与闲人。

日夕著书罢，惊霜落素丝。
镜中聊自笑，讵是南山期。
头上无幅巾，苦蘗已染衣。
不见清溪鱼，饮水得自宜。

一别岩扃岁月深，春风狼藉到如今。
回头依旧岩前路，百鸟衔花无处寻。

印空印泥印水，平地寒涛竞起。
假饶去就十分，也是灵龟曳尾。

放舟越淮楚，更作三吴游。
尚余魂梦怖，敢动乡邦愁。
湖山自清绝，鉴中螺髻浮。
况复得夫子，一笑忘幽忧。
时时作清言，中有湖山秋。
却念无家客，坎止而乘流。
何当与俱归，岁晚邻一丘。

下帘读易沈君平，老向人间识世英。
戏把年龄聊复问，从来富贵不须评。
联翩诗笔粗豪甚，矍铄精神顾盼明。
我欲求田古松邑，君言此计几时成。

晓红著意一番新，稳送公归上国春。
花下賸传多好客，满园浑是爱棠人。

为贫为仕我与君，失意以归南北云。
岂把去留论适莫，岂因得丧悲离合。
人是人非春觉梦，物来物去花开落。
攀缘一断六尘空，缘至乃施无斧凿。
不求脱，不与缚，君期万法无忧乐。
不可减，不可增，君期一性无亏成。
世人土适埴谁知己，不怨不知知不喜。
尘萦尝与众凡悲，流转域中而已矣。
君之入道人不知，不得已事君不为。
天然淡薄日一饭，心机不用如婴儿。
闻其风者少当愧，此道亦更清于夷。
君归休，白心碧眼非庸流。
内观无物四肢堕，性天虚阔阴云收。
君归去，晓猿夜鹤无寻处。
炉中灵药果谁传，林下老人终共语。
何时我向江边来，相从方外幽怀开。
长愿为云逐东野，莫教风思生尘埃。

江左多才士，君诗醉玉红。
几篇愁客恨，九畹任春空。
便欲倾家酿，谁知出谷风。
刘杨名一代，可惜义山穷。
西昆体方盛时，梨园伶人作一穷士。
云是李商隐，褴缕甚，云近日为人偷尽。

西山阁上彩衣人，过得三冬似九春。
长恨作诗无客和，更缘中酒被妻嗔。
有官未入功名境，多暇仍思寂寞滨。
文雅一时传万世，却应能此是荣亲。

方喜门施戟，俄惊容奠刍。
孤鸾空对影，老凤独将雏。
祖送倾朝士，哀荣震帝都。
祇应归葬处，千两拥山隅。

欲逃三伏叩禅关，浄洗烦襟水石间。
炽景碧云俱掩断，凉飚绿竹顿招还。
龙涎一炷香清骨，琥珀盈樽笑解颜。
预约高僧名遂日，结茅来此伴长闲。

不隠山林隠市廛，半生活计此书田。
可怜世上无扬子，谁识雄心在太玄。

两祖门中种阴德，名塞四海世有人。
诸儿莫断诗书种，解有无双耸搢绅。

君不见封狐雄虺自成群，冯深负固结妖氛。
玉玺分兵征恶少，金坛受律动将军。
将军拥旄宣庙略，战士横行静夷落。
长驱一息背铜梁，直指三巴登剑阁。
阁道岧嶤起戍楼，剑门遥裔俯灵丘。
邛关九折无平路，江水双源有急流。
征役无期返，他乡岁华晚。
杳杳丘陵出，苍苍林薄远。
途危紫盖峰，路涩青泥坂。
去去指哀牢，行行入不毛。
绝壁千里险，连山四望高。
中外分区宇，夷夏殊风土。
交趾枕南荒，昆弥临北户。
川原绕毒雾，溪谷多淫雨。
行潦四时流，崩查千岁古。
漂梗飞蓬不自安，扪藤引葛度危峦。
昔时闻道从军乐，今日方知行路难。
沧江绿水东流驶，炎洲丹徼南中地。
南中南斗映星河，秦川秦塞阻烟波。
三春边地风光少，五月泸中瘴疠多。
朝驱疲斥候，夕息倦樵歌。
向月弯繁弱，连星转太阿。
重义轻生怀一顾，东伐西征凡几度。
夜夜朝朝斑鬓新，年年岁岁戎衣故。
灞城隅，滇池水。
天雅望转积，地际行无已。
徒觉炎凉节物非，不知关山千万里。
弃置勿重陈，征行多苦辛。
且悦清笳杨柳曲，讵忆芳园桃李人。
绛节朱旗分白羽，丹心白刃酬明主。
但令一被君王知，谁惮三边征战苦。
行路难，几千端。
无复归云凭短翰，空余望日想长安。

小桃似喜相君来，争发新花继落梅。
更仗环溪醒残酒，没篙春水绿于苔。

右辅风烟接上都，功成番爱驻州旟。
炉经万物为铜后，田是诸侯假璧余。
合宴金匏催大白，当年宾从照红蕖。
向来病守成惆怅，不预怀铅奉相车。

君不见钓璜溪上白发翁，一竿西去追冥鸿。
田车同载非罴熊，鹰扬烈飞如飘风。
又不见羊裘石濑垂纶叟，爽槩凌天动星斗。
万乘故人亲访求，卧对銮舆忍回首。
圣贤遇合自有时，洁身乱伦非所知。
高风寥寥古已往，较然得失知者谁。
君有钓台临橘水，橘溪不与桐溪比。
收身欲摄渭老踪，笑抚长髯照清泚。
澄潭夜月秋光浮，撇波短艇沿汀洲。
长绳巨石不能系，飞帆片席归蓬丘。
巨钩沉饵牵九牛，一钓直掣金鳌头。
修鳞摆鬣浪山起，云鹏飞翻忽千里。
跨云凭翼上青冥，一点孤光厕箕尾。

颢气日且肃，鸣弦此其时。
泠泠矢古音，慷慨不胜悲。
翔飚媚百卉，苦雨何纷披。
曲罢自澄寂，霜气皎冰姿。

丹帢玄襟雪色衫，羽人冠坠不须簪。
夜来白露闻清警，却使忧怀百不堪。

柳弱风长在，云轻雨易休。
不劳芳草色，更惹夕阳愁。
万里独归去，五陵无与游。

渡涧穿林夕未休，野人篝火引前驺。
惊从略彴滩声急，喜见廜𢋈草盖修。
云卧自惊魂梦冷，星驰先恼肺肝愁。
乞身老我双溪上，记取端能赋远游。

古今逢此夜，共冀泬㵳明。
岂是月华别，祗应秋气清。
影当中土正，轮对八荒平。
寻客徒留望，璇玑自有程。

枝软自相交，叶荣更分茂。
所得成清阴，仍宜当白昼。
荫疑翠帟展，翳若繁云覆。
日午密影叠，风摇碎花漏。
冷不蔽空井，高堪在庭甃。
吾本闲野人，受乐忘茕疚。
亭亭类张盖，翼翼如层构。
月夕独裴回，犹思一重复。

翠柏荫山庄，岩扃四序凉。
歌攀牛角远，啸引凤音长。
夕膳烹葵熟，春杯切桂香。
列侯生计在，千户橘含霜。

诗人拥节古来稀，郊岛诗穷彼一时。
爱子篇章孤鹤唳，愧予门户两狼垂。
遥知靖节闲栽菊，不见仪休愠拔葵。
别去修门莫嗟惋，时来如摘颔边髭。

月湿松梢露，溪鸣竹里风。
是中有诗味，何日一樽同。

佛宫金碧开朝霞，游人杂遝来正哗。
危弦促管竞繁咽，罗袖对舞春风斜。
子时投闲一往步，正见绿树团丹花。
举头惊看不忍去，却视姝子犹泥沙。
稍开欲谢各自好，似为悦己为容华。
归来想像入秀句，刻缀玉佩锵珩牙。
尚嫌独赏不尽意，邀我共赋雄其夸。
欲将奇警谢妍丽，力竭未有锱铢加。
急须取酒趁残艳，犹胜落尽干咨嗟。

所忠无处访相如，风笈尘编迹尚余。
惟有孝标情最厚，一编遗在茂陵书。

九陌喧喧骑吏催，百官拜表禁城开。
林疎晓日明红叶，尘静寒霜覆绿苔。
玉佩声微班始定，金函光动按初来。
此时共想朝天客，谢食方从阁里回。

趣向菩提道，可道非常道。
无名天地先，十方源浩浩。

君王宫里望安舒，何啻慈亲念鲤鱼。
体认卧冰真意思，忍看成济犯銮舆。

祥烟漠漠上龙旗，将相侯王护六飞。
一望御街红数里，几人簇拥赭黄衣。

池亭春未改，宰木已鸣风。
夙负三吴望，今邻万鬼中。
潜光虽不辉，遗泽定难穷。
它日高门泪，犹知驷马通。

节行幽人正，林泉隐者居。
忽歌东鲁梦，未上茂陵书。
世变还舟壑，门宏待驷车。
众哀无以致，为托挽声纾。

昭哉皇祖，源深流长。
雕戈圭瓒，休有烈光。
天祐潜德，继世其昌。
永怀积累，嘉荐令芳。

风光亹亹逼人来，过去清明更不回。
巳日家人还祓禊，蜀江清水快流杯。
关关啼鸟如相和，冉冉残花欲尽开。
自笑野心安淡泊，亦能随众上春台。

玄珠玄珠存今古，总在眼前无一睹。
圆似明珠照十方，或来或去寒无雨。
本是真，玄中圣，天仙地仙收不尽。
虚无出向方寸间，方寸之间还远近。
此玄珠，何分别，超凡得道须自证。
四时运转如等闲，任从颠倒非常性。
玄珠玄珠实非实，虚非空，五色相依橘似红。
境象𫐌罗安掌内，不在言外隠形中。
扣玄关，深奇异，具足凡情兼四智。
人或达识此玄珠，一念失则心如醉。
可速求，可寻讨，明取闲忙身内了。
经年作相熟知之，三载渐即离怀抱。
买亦无，显奇秘，混在世间无滋味。
龙宫海藏不拘收，离男坎女难匹配。
神仙道，阴阳是，几人顺从几人背。
凡情不识智者会，坐卧行持穷三昧。

内厨进膳惟蔬素，御帕封香徧竹宫。
明日金乌迎玉辂，始知圣主与天通。

蛰虫坯户六经旬，掣电惊雷若莫春。
震起昆虫千百亿，不知何处更容身。

陇山飞落叶，陇雁度寒天。
愁见三秋水，分为两地泉。
西流入羗郡，东下向秦川。
征客重回首，肝肠空自怜。

洞口谁家，木兰船系木兰花。
红袖女郎相引去，游南浦，笑倚春风相对语。

涛波万木撼新秋，却笑茅庐似叶舟。
我但萧疏眠颍尾，君方矍铄向壶头。
早凉已喜无残暑，老别当须似壮游。
黄木扶胥最奇处，想留句子待浮洲。

寂寂无依病正深，雪老当年痛处针。
一唤唤回春梦破，千山浑作木龙吟。

零陵古郡枕湘川，太守南归得意年。
茶味欲过衡岳寺，橘香先上洞庭船。
锦衣照耀维桑地，石燕翻飞欲雨天。
若到浯溪须舣棹，次山遗颂想依然。

姻好通来十八春，酒杯诗卷最相亲。
休心失约寻真侣，转首谁知作古人。
庵畔松篁长泣雨，室中书史暗凝尘。
我尝一访经行处，白日萧条倍怆神。

太末先生道德尊，朅来闽底佐雄藩。
两年不作如弦急，千里真成挟纩温。
南亩但闻农击壤，列城那得吏敲门。
胸中久蕴经纶业，盍上星辰侍紫垣。

旧岩终副却归期，岩下有人应识师。
目覩婴孩成老叟，手栽松柏有枯枝。
前山低校无多地，东海浅于初去时。
若把古今相比类，姓丁仙鹤亦如斯。

一溪分百泉，一泉流十家。
恶竹莽连云，古树横带沙。
鱼子戏稻秧，凫雏唼荇花。
信美非故乡，无由寄生涯。

整书拂几当闲嬉，时取曾孙竹马骑。
故故小劳君会否，户枢流水即吾师。

经冬少雨雪，所至苦水涸。
园蔬叶多蠹，山步船半阁。
入春一再雨，喜气满墟落。
又闻湖边路，已破小桃萼。
一尊傥可携，父子自酬酢。

正与刘梦得，醉笑大开口。
适值此诗来，欢喜君知否。
遂令高卷幕，兼遣重添酒。
起望会稽云，东南一回首。
爱君金玉句，举世谁人有。
功用随日新，资材本天授。
吟哦不能散，自午将及酉。
遂留梦得眠，匡床宿东牖。

二阮向来俱莫逆，支筇为我到山巅。
浊醪共饮聊复尔，胜集于今亦偶然。
人立千峰秋色里，月生沧海暮云边。
高谈此地曾知几，一笑归来对榻眠。

风松有霜子，吹落幽人庭。
幽人畏狼藉，日扫出岩扃。
谁将称远物，乃信涉沧溟。

身济投艰业，时乘拨乱机。
荆榛荒帐殿，风雨颒戎衣。
有日临黄道，无星彗紫微。
至今淮海上，犹咏六龙飞。

世祖龙飞日，玄𫄸起故人。
荣名既无取，闲足固应伸。
钓石关乾象，江流入富春。
高风千古在，来者自迷津。

濠州抵泗里数百，长淮波平晓如席。
鸣鼙解缆杨柳堤，画船中有东吴客。
君恩得请许归去，聊治里闾去咫尺。
岁穷天远心欲飞，念之汲汲事行役。
豁如天意适我愿，号令西北起风伯。
初时淅淅以鼓动，布帆尚留十幅窄。
孤樯得势安以平，中流激箭巨浪劈。
篙横橹阁力不用，疾若挚隼增羽翮。
瞥然两岸瞬霎过，木叶驰黄山走碧。
拏舟月余今日快，一樽自歌两手拍。
樽中酒空不自歌，顺风好景如之何。
毗陵太守同此乐，为言无惜新诗多。

离明自昔照乾坤，太极如今道更尊。
和气致祥禳百沴，艾人桃印谩垂门。

烟雨凄迷晚不收，疏帘曲几寄悠悠。
一双蛱蝶来何许，点尽青青百草头。

吴山道人真倔强，气吞佛祖无诸方。
饱参不数古韶偃，操词不齿今苏黄。
独能以文事圆悟，期于季软振颓纲。
缘熟果能符素志，要与乃祖联遗芳。
金券揭起益高价，栗蒲突出重耿光。
弄蹄驴子骥莫及，踢出保寿今开堂。
三圣休更推僧出，此公毒手难近傍。
咦！。

寒谷春生物物均，薰然和气特相亲。
十年屡作开花赏，重费吹嘘是此人。

清淮无底绿江深，宿处津亭枫树林。
驷马欲辞丞相府，一樽须尽故人心。

一点瓜香破醉眠，误它酒客枉流涎。
如何滴露牛心李，化作垂头玉井莲。
初喜晓光将莞尔，竟羞午影不嫣然。
忽看吐下金樱核，蔌蔌声干暮叶边。

气象古君子，渊源朝大夫。
里门车下泽，客舍马青刍。
霜柏寒逾劲，庭荆老不枯。
只愁儿返哺，不及见飞乌。

貂裘宝马梁州日，盘槊横戈一世雄。
怒虎吼山争雪刅，惊鸿出塞避雕弓。
朝陪策画青油里，暮醉笙歌锦幄中。
老去据鞍犹矍铄，君王何日奏肤功。

露重湿征衣，风急翻纱帽。
山下灌园人，倚锄看马过。

相如曾作凤兮吟，昔被文君会此音。
今日孤鸾还独语，痛哉仙子不弹琴。

夷落朝云候，王正小雪辰。
缅怀朝紫陌，曾是洒朱轮。
气耿簪裾肃，风严刻漏频。
暗飞金马仗，寒舞玉京尘。
豸角随中宪，龙池列近臣。
蘂珠凝瑞彩，悬圃净华茵。
帝泽千箱庆，天颜万物春。
明廷犹咫尺，高咏愧巴人。

南山大小空，横行无常时。
蓄狗豢豕尽，泽吻樵牧儿。
翁妪起噪逐，妥尾行愈迟。
力穷哭且骂，天网不汝遗。

古交如真金，百炼色不回。
今交如暴流，儵忽生尘埃。
我愿君子气，散为青松栽。
我恐荆棘花，只为小人开。
伤心复伤心，吟上高高台。

养就金童姹女精，松风萝月寄闲情。
广寒桂树商飚起，咫尺浮黎白玉京。

一童一鹤两相随，闲步梅边赋小诗。
疎影暗香真绝句，至今谁复继新辞。

开尽菊花秋色老，落残桐叶雨声寒。

孤根初掘出岩隈，赤脚殷勤手自栽。
翠叶未成官秩满，清阴别待主人来。
阶墀好养今朝操，梁栋须归异日材。
犹胜夭桃情意薄，刘郎去后始花开。

同名同号同桑梓，同住江湖亡彼此。
有时同上孤峰巅，有时同下沧溟底。
苦同忧，乐同喜，金博金兮水洗水。
有时捩转铁面皮，心口全然不相似。
你若住兮我即行，你若行兮我即止。
白日青天轰怒雷，平地无风波浪起。
非不非，是不是，西川大随，桐城投子。

久客诚当去，无心偶小留。
扫空闲梦想，阅尽旧朋俦。
学术非时好，文章幸自由。
不嫌秋夜永，问事有长头。

阿坰自说枣饮法，请我试吟枣饮诗。
手提北湖折脚鼎，北湖见之已解颐。
罂粟作腐杏成酪，来问白苏侬饱知。
他时携去寻衲子，通红更拨骐𬴊儿。

阴洞亲寻遍，灯惊蝙蝠飞。
坚明敲紫玉，一似采时肥。

两堤马头高作山，两津车路深成谷。
截川夭矫暮虹背，排浪参差动蚿足。
七牛蹴河犹怒目，一牛从能往不复。
借牛使河此圣时，强饮不须求马玉。

广文书案雪沾身，灶妇冰葅焮湿薪。
彩胜银花犹拜赐，冻醅寒餠不成春。

湖光可吸太清孤，渔父鸣鞭少得无。
幸自有诗酬午节，不应无酒住西湖。

天寒人寒，风动旛动。
与么与么，大难大难。
一二三四五，放待冷来看。

瑞麦歌怀安，三岐及六穗。
嘉祥不虚出，良以气和致。
人言一草木，华枯且为异。
况兹一曰食，有是三足记。
此邦今扶风，中兴号佳地。
去年岁千厄，众惧忧莫弭。
入春雨旸若，嘉验应期至。
贤侯政事师，其清一杯水。
孜孜布上德，念念在民事。
东都循吏孰，渔阳史君似。
一麦露双颖，异世风同轨。
华黍续新雅，嘉禾继前瑞。
老夫卧陋巷，闻此跃而起。
一廛猥受滕，二天幸托冀。
谁谓大庆赉，俯亦及憔悴。
自今丰年兆，不苦力田匮。
当知太守心，根源自宫閟。
务丰且重谷，感召至兹类。
昔襦今五袴，千里共衣被。
相逢二三叟，相庆更相慰。
不图田里叹，转作讴歌喜。
酡颜溢乡老，欢声浃邻比。
余波賸沾丐，罔功有余愧。
摅毫颂公德，拜手及公赐。
长安咫尺天，政声转闻易。
嘉汝龚黄绩，宽予尧汤备。
归衮陈归禾，经纶展斯志。

忆昔初逢神眼时，已于未第便相期。
不嫌屋矮重来访，宦况萧然且赠诗。

语妙何妨石作肠。

寂寞湖边寺，荆溪目已瞑。
窗云犹晓白，竹径自寒青。
野鸟悲吟动，门人感涕零。
里无梁补阙，谁可法师铭。

家声烨烨自干淳，王谢门中着此身。
金碧池边金碧使，玉山台上玉山人。
都将奕叶芝兰味，散作群州桃李春。
应记西陵分首后，枯棋一局几回新。

经时望子来，慰我终岁病。
西行道路迂，复见复未定。
秋毫论得失，此岂不有命。
尝闻安身要，其本在无竞。

新亭当绝岛，景物更清妍。
耳热风前酒，心澄水底天。
观鱼方有得，荐味肯烹鲜。
默坐吟春草，知君似惠连。

秦皇开郡为桂林，古号名邦五岭阴。
山琢玉簪攒万叠，江分罗带绕千寻。

东都宫阙郁嵯峨，忍听胡儿敕勒歌。
云隔江淮翔翠凤，露沾荆棘没铜驼。
丹心自笑依然在，白发将如老去何。
安得铁衣三万骑，为君王取旧山河。

秋竿倚石台，沙鸟暗相猜。
一草有时动，几朝鱼不来。

野缆闲移石笋江，旁人争看老眉厖。
铺月席，展风窗。
飞来何处白鸥双。

杏花天气喜新晴，白首书生乐太平。
小陌秋千虽隔世，名园祓禊尚关情。
山林自古流觞地，弦管谁家送酒声。
莼菜𫚖鱼初满市，莫将羊酪敌南烹。

初信东风入彩幡，自挑雪荠饤春盘。
土牛又送一年老，野鹤不知三迳寒。
筋力尚堪耕绿野，鬓毛并欲挂黄冠。
无人共跨南山犊，便作寻花问柳看。

三尺没腰雪，京华频岁无。
高低相掩覆，窍隙似封糊。
帖缺都迷丑，增妍不问枯。
因时混贫富，遇物得圆觚。
眩目曾何数，流风不可图。
冥冥山雾合，浩浩海云铺。
未觉花飞叶，先看霰集珠。
落机裁扇素，猎野割肤腴。
粲尔娥奔月，皤然叟赴酺。
薄才今揣称，小巧媿非夫。

溪上春晴聊看竹，谁言驿使此相逢。
担簦蹑屐仍多病，笑杀云间陆士龙。

一色青松几万栽，异香薰路带花开。
山门欲别心潜愿，更到蜀中还到来。

忝居言偃室，偶在郑公乡。
尽识阶庭秀，多窥屋壁藏。
数行杜陵泪，一瓣孔林香。
吾老无行役，何由沥奠觞。

七十平头便拂衣，舞雩风月有光辉。
寻常薄饭犹能足，多少高官未肯归。
鸥鸟等闲还自乐，杜鹃容易重相违。
想知辽鹤归来早，城郭人民未尽非。

越君尝胆苦心摧，娃馆春风正酒杯。
弦管但知连夜乐，旌旗先已过溪来。
麋冲晓雾游荒苑，鸦立斜阳噪古台。
野客不谈兴废事，绿阴深处摘青梅。

贫知藜糁美，渴爱粟浆酸。
食少从奴去，人稀苦屋宽。

中山花下举离樽，缟发萧萧重黯魂。
假节共辞金马闼，满更先入玉关门。
弥年锦帐残香燎，几夕兰陔撷露痕。
早伏青规奏边事，五芝泥熟待新恩。

我把尊贤榜旧堂，怀人忽至喜如狂。
缘何不肯留城府，虚著新成八尺床。

绣衣天使志澄清，五马贤侯见典刑。
公退钲声闻射圃，日高槐影覆闲庭。
共看酒蚁浮琼斝，不废花轮遶画屏。
银烛红纱侵夜色，醉归明月淡疏星。

赋咏穷三峡，乐天在忠州。
苟不以直道，亦如元与刘。

神仙富贵拟皆差，已把云台让仲华。
幸有庾郎三种韭，别无滕叔两车麻。
斩新句子包诸体，放泼腔儿令一家。
白白红红满山谷，不知天女散何花。

晓钟催早朝，自是赴嘉招。
舟泊湘江阔，田收楚泽遥。
雁惊起衰草，猨渴下寒条。
来使黔南日，时应问寂寥。

天连海岱压中州，暖翠浮岚夜不收。
如此山河落人手，西风残照懒回头。

黄花秋草满荒台，联马鸣珂未欲回。
上苑自将驰道隔，高林空望白云开。
荐肴已去纱笼羃，赐酝新从蚁瓮来。
天气正清风景好，重门虽禁不辞杯。

溪容雾气扑清芬，野色微兼晓色分。
樯表已迎山背日，缆端犹系石根云。
打头风信看来转，当面滩声语不闻。
遥唤渔舟倦回首，人鸥那得更同群。

布布谷，哺哺雏。
雨苦苦，去去乎。
吾苦苦，吾苦苦，吾宋峁谩。

拒霜灼灼欲破红，夜来雨落荒兰丛。
空亭无人日色午，但听桐叶惊秋风。

鹅黄快泻映金盆，白堕湘酃岂并论。
酩酊不妨寻醉侣，鞠躬底事入公门。
杯觞往往陪嘲谑，笔札时时荷记存。
指日看君乘障去，好将韬畧靖羌浑。

君非休沐时，兹会岂能得。
我无官局萦，幸尔预欢适。
莫辞冲雨归，归时乌帽侧。

田园何日到，水国洗秋寒。
兴来出饮酒，兴罢归杜门。
漫郎游已倦，老眼乱丹铅。
扁舟肯载我，共看雪涛翻。

觞牢具品，管弦有节。
祝道寅恭，神仪昭晰。
桐珪早贵，象辂追设。
罄达乐成，降歆丰洁。

万岁菖蒲酒，千金琥珀杯。
年年行乐处，新月挂池台。

无事题取一首，我侬不落他人后。
略略绰绰思大口，醇醇酽酽白家酒。
醉中犹道未沾唇，被人问著还打手。
不打手，三年一闰，冬后数九。

五千经卷乃吾心，眼力年来却不胜。
且学赵州看半藏，从教舍利说三乘。
循行数字难成佛，兀坐焚香也似僧。
此法本来无所得，多生受记有燃灯。

尽大地是吾檀越，梅花杏花先后发。
绿杨阴下问长安，门门有路皆通达。
祖师禅，活鱍鱍，长秔米饭抄满钵。

四海兵戈尚未宁，始于云外学仪形。
九天玄女犹无圣，后土夫人岂有灵。
一带好云侵鬓绿，两层危岫拂眉青。
韦郎年少知何在，端坐思量太白经。

绿苔枝上玉疎疎，折赠诗人意不孤。
恼杀渠侬归未得，梅坡千树有如无。

西风昨夜坠红兰，一宿邮亭事万般。
无地可耕归不得，有恩堪报死何难。
流年怕老看将老，百计求安未得安。
一卷新书满怀泪，频来门馆诉饥寒。

几年烟雨锁苍苔，咫尺侯门路不开。
夜半一声横笛处，道人随月过山来。

十二峰头月未央，天风吹下紫芝香。
我来分得僧清致，布衲蒲团一草堂。

殷勤天女供，那复一尘生。
质淡全身白，香寒到骨清。
常留雪中看，遮莫鬓边横。
万古月宫桂，犹吾异姓兄。

虽念三年别，犹欣一日逢。
哦诗能淡伫，作邑想雍容。
古柏宜秋雨，寒鸦伴晓钟。
归涂莫惆怅，喜事见重重。

下位沉英俊，青编乐自多。
官曹依绿水，词笔注黄河。
初日嗟贪鼠，今年未饮鹅。
陪京资禄养，何计免奔波。

沄沄清洛转山隈，渺渺东流不复回。
轻鸟竟随青嶂去，乱波争泛夕阳来。
偶惊舟楫乡心起，乍脱尘埃病眼开。
疑是盱眙郭门外，月明帆席过清淮。

献歳涉重江，仲春安我居。
众物已熙熙，新花生遶庐。
解装慰羁旅，置此琴与书。
稍稍道吾真，幽襟得轩虚。
颇闻兰陵俗，尚有荀卿余。
文章幸仰止，夙好今欲摅。
膏雨复应候，带经得耕锄。
歌成拟焱氏，赋就期相如。
出处方自尔，名声亦从渠。
无烦畏礨民，屑屑俎豆予。

鸿都归晚直城賖，墙外连营咽暮笳。
玉井梧倾犹待凤，金塘柳密更藏鸦。
心摇云阙传疏漏，目断星津过迥槎。
已是秋来移带眼，可堪玄髩有霜华。

兴运昔有感，建祠北山巅。
云雷初缔构，日月今悠然。
紫气尚蓊郁，玄元如在焉。
迨兹事追远，轮奂复增鲜。
洞府香林处，斋坛清汉边。
吾君乃尊祖，夙驾此留连。
乐动人神会，钟成律度圆。
笙歌下鸾鹤，芝术萃灵仙。
曾是福黎庶，岂唯味虚玄。
赓歌徒有作，微薄谢昭宣。

吾衰长愧接舆狂，忙里何心领燕香。
尘土簿书憎铁研，水云蓑笠傲金章。
论文无伴法孤起，访旧有情书数行。
何日却同湖上醉，露帏宵幄为君张。

使君机鉴高，圆妙等空有。
一超到真际，论古全无友。
岂更向鸿蒙，勤勤问何叟。
以兹了喧静，三三元一九。
佳哉府中园，松竹当花柳。
于中结圆庐，风月供户牖。
从来廊庙具，朝野注望久。
难从容膝安，广袤横数肘。
定烦帷幄筹，为指逐兽狗。
气吞西江水，吸尽才一口。
坐令世间人，仰之如北斗。
第功高汗马，许复更称首。
方知庵中人，元是经纶手。

金田碧野把杯前，飞骑鸣弰簉玳筵。
五百年来逢此乐，府公今续谪仙弦。

守贵常思俭，平津此意深。
能卑丞相宅，何谢故人心。
种蕙初抽带，移篁不改阴。
院梅朝助鼎，池凤夕归林。
觉路经中得，沧州梦里寻。
道高仍济代，恩重岂投簪。
报国谁知己，推贤共作霖。
兴来文雅振，清韵掷双金。

春来少嬉游，俗事日相耗。
南园只城外，累月不一到。
花香雨后歇，树色风中老。
惟有岩下泉，犹能涤幽抱。

改换毛衣了，从兹不自由。
只知今日事，忘却旧时牛。
步步虽同辙，昂昂不转头。
四山成隔阔，相逐没时休。

翩翩别去七经年，特特归来两浩然。
东道有时推谢令，后堂无地著彭宣。

平生以笔代耕耘，老矣营居志亦勤。
送子谁为盘谷序，招贤亲草北山文。
湖鸥近屋拳秋雨，野鹤分松宿暮云。
从此只寻闲处去，红尘一语自纷纷。

水殿风清急景斜，灵君初下五云车。
碧罗宝扇双题字，记是谁人咏落花。

合奏元和鼓吹声，旌幢交映两辕门。
中台上相官仪重，大国诸侯礼数尊。
一会星辰朝北极，八方风雨聚西坤。
今朝宾主周旋地，千古英豪气象昏。

我知黄卷能遮眼，岂识红襦解对棋。
且要此心无黑白，怜渠胜负自相期。

韩夷愆奉賮，凭险乱天常。
乃神弘庙畧，横海剪吞航。
电野清玄菟，腾笳振白狼。
连云飞巨舰，编石架浮梁。
周游临大壑，降望极遐荒。
桃门通山抃，蓬渚降霓裳。
惊涛含蜃阙，骇浪掩晨光。
青丘绚春组，丹谷耀华桑。
长驱七萃卒，成功百战场。
俄且旋戎路，饮至肃岩廊。

人欺季子弊貂裘，谁信班生万里侯。
小隐故山今去好，中原遗恨几时休。
春争残腊寒梅早，雨涩晴冬宿麦忧。
老眼相看炯无语，浊醪何日更浇愁。

骅骝历块误颠蹶，卞子抱璞空归来。
天下何会识琬琰，市人空复尚驽骀。

名大人称屈，心闲我自余。
言诗今子贡，作赋古玄虚。
凤沼定平进，鸥盟殊未疎。
潭潭府中去，只作寄斋居。

登高峰兮俯幽谷，心悴悴兮念群木。
见樗栲兮相阴覆，怜梫榕兮不丰茂。
见榛梗之森梢，闵枞橎兮合蠹。
槢桡桡兮未坚，㭏桹桹兮可屈。
櫁林樽兮不香，拔丰茸兮已实。
岂元化之不均兮，非雨露之偏殊。
谅理性之不等于顺时兮，不如瘗吾心以冥想。
终念此兮不怡，佁予莫识天地之意兮。
愿截恶木之根，倾枭獍之古巢。
取囗童以为薪，割大木使飞焰。
徯枯腐之烧焚，实非吾心之不仁惠也。
岂耻夫善恶之相纷，且欲畚三河之膏壤。
裨济水之清涟，将封灌乎善木。
令橚橚以梴梴，尚畏乎众善之未茂兮。
为众恶之所挑凌，思聚义以为曹。
令敷扶以相胜，取方所以柯如兮。
吾将出于南荒，求寿藤与蟠木。
吾将出于东方，祈有德而来归。
辅神柽与坚香，且忧颙之翩翩。
又愁㺠奔驰，及阴阳兮不和。
恶此土之失时，今神柽兮不茂。
使坚香兮不滋，重嗟惋兮何补。
每齐心以精意，切援祝于神明。
冀感通于天地，犹恐众妖兮木魅。
魍魉兮山精，山误惑于灵心。
经绐于言兮不听，敢引佩以指水，誓吾心兮自明。

分明只在片言间，老去殊途有易难。
先自刀圭言下悟，渐收九转大还丹。

五泄江山寺，禅林境最奇。
九年吃菜粥，此事少人知。
山响僧担谷，林香豹乳儿。
伊余头已白，不去更何之。

晚禽噪竹百千翅，残菊横枝三两花。
好在山园养衰废，风波不到野人家。

柳风虽小丝丝袅，花雨无多点点香。
惟有吟毫闲未得，染红濡绿一春忙。

种花红不实，俗客醉仍喧。
拔去树嘉谷，日无人过门。

公子方张奉使旗，行行且尼复何为。
似闻倾尽黄金坞，辛苦平生只为谁。

山光忽西落，池月渐东上。
散发乘夕凉，开轩卧闲敞。
荷风送香气，竹露滴清响。
欲取鸣琴弹，恨无知音赏。
感此怀故人，中宵劳梦想。

野花红碧自争春，村酒酸甜也醉人。
解放船头便千里，不愁无处著闲身。

小泊苹香柳下矶，重逢佳节感年时。
束蒿偶作人形想，采药须供国手医。
江镜愿为明主监，楚菰愁赋逐臣词。
酒边听尽敲篷雨，数日淮南去未迟。

烟低一片春，留与贫受用。
阿连自能诗，吾衰不复梦。

不为祁寒暂辍冬，肯移莲幕下芹宫。
深青岂必从蓝出，美玉何烦就石砻。
残雪五更侵几白，一灯深夜照书红。
他年共赴长安召，正恐诸儒却诮通。

祥麟踣鲁郊，孔袂何涟涟。
伤哉经济心，付与文字传。
马公述孔志，托意为编年。
是非一以判，纤悉不复捐。
闻君卧丘壑，茧手磨丹铅。
愿言得其解，努力希圣贤。

与君今夜宿邮亭，迟晓东西各去程。
记取短桥携手处，明朝都似梦初惊。

鬰鬰窈窈天官宅，诸峰排霄帝不隔。
六时谒天开关钥，我身金华牧羊客。
羊眠野草我世闲，高真众灵思我还。
石盆之中有甘露，青牛驾我山谷路。

篱鷃云鹏各有程，匆匆相别未忘情。
恨君不在篷笼底，共听萧萧夜雨声。

皇矣圣宋，立国以仁。
兼爱南北，爰暨介鳞。
蠢兹逆全，假义俫臣。
给以餽𫗥，列之簪绅。
鹰饱别敭，浸无忌惮。
边臣戕贼，居民涂炭。
据我盐城，喻口植干。
继逼海陵，恣为泮奂。
玺书飞下，皇威赫然。
声罪致讨，忿激普天。
许之节铖，副以金钱。
奋忠效命，谁不争先。
粤有世臣，虏使元帅。
罗致英才，虓将云会。
贾勇摧锋，前无坚对。
逆全授首，维阳城外。
昔平淮蔡，惟断成功。
至平泽潞，伐谋群雄。
圣君贤相，视昔则同。
山阳腥膻，一洗而空。
巨奸伏诛，殊方仰德。
鲸波不惊，狼烟永息。
男耕女桑，四民安职。
玉烛既调，金穰可必。
圣君贤相，益固本根。
广求民瘼，博尽忠言。
屏除贪吏，澄浴治源。
狂谋不起，国势常尊。
一介微官，尝玷策府。
颂我君相，或占古语。
于万斯年，受天之祜。
锡公纯嘏，眉寿保鲁。

九渊龙起跨苍茫，聊为西州洗亢阳。
晓看空蒙知岁稔，夜闻点滴觉心凉。
纱幮不下蚊蝇静，焙火微温书画香。
睡足何须云梦泽，如雷鼻息撼邻墙。

桔槔引水绕荒畦，病卧蜗庐不厌低。
小聚数家秋霭里，平波千顷夕阳西。
亭皋草木犹葱蒨，天上风云已惨凄。
逋负如山炊米尽，终年枉是把鉏犁。

盏里浊醪无宿酿，缾中脱粟有孤炊。
忍贫不彻来投佛，坐听松风无限时。

屈指新春只月余，园梅闻道已盈枝。
暗香便欲朝三嗅，寒笛愁闻夜一吹。
病眼未能临翠薄，幽怀还恐失霜枝。
从君觅取春消息，莫使空吟寄驿诗。

桃歇冬花蕉叶干，寒到广东真是寒。
山斋竹椅冷如水，欲以荐坐无蒲团。
邻翁未必藉华罽，顾此流落心所怜。
临溪汲水下蓝碧，为染吉贝包木绵。
长针引线作方衲，软暖厚薄无一偏。
虽是凝尘少来客，瘦骨整衣身独便。
领君此意觉温甚，我亦虚坐其敢安。
家世穷愁岂今日，广文之老先无毡。

西来识得此云根，终此云根护法门。
由晋尚传斯语在，到今休想旧岩存。
天开教观香灯盛，人仰胡僧相貌尊。
行果芟教荆棘尽，分明只手破沉昏。

他山石徒多，器宝匿幽僻。
产璞芙蓉坑，金声而玉德。
冈峦外钩联，地势中断隔。
曲坞八九家，路入羊豕迹。
涧水抱石根，石骨多绀碧。
北山上搀天，南山势蟠伏。
砚工二百指，日凿崔嵬腹。
篝灯砺斧斤，深入逾百尺。
我行冒风雨，周览不知夕。
夜宿茅茨下，青灯照岑寂。
酒阑呼匠氏，访之语纤悉。
冰蚕吐银丝，鲛人织雾縠。
巧手琢磨之，价直黄金镒。
断岩半倾欹，旧穴久湮塞。
旁求得他材，饮水不受墨。
坚滑已支庶，粗燥乃臧获。
信知天壤间，尤物神所惜。
罕见固为贵，有亦未易识。
珉玉混一区，语尽三叹息。
摩挲苍藓崖，此言可镌刻。

老眼青青望洞庭，虹垂断岸月初生。
滔滔桥下无情水，不为吴王洗甲兵。

王粲登临端不负，庾公兴味故应清。
广寒约酌无多地，取取仙风洗骨生。

幽屏元无事，沉緜自鲜欢。
胫长犹可截，冠挂岂容弹。
捣药香尘细，寻书蜜炬残。
晚来差觉健，风月小庭寛。

万里衡阳雁，今年又北归。
双双瞻客上，一一背人飞。
云里相呼疾，沙边自宿稀。
系书元浪语，愁寂故山薇。

绿节闲云间古风，茂林浓处没西东。
子猷消息无人问，鸾凤飞来足印空。

遗稿六丁取尽，君王谩遣所忠。
既友商山四皓，又容淮南八公。

冬风虽饕少霜霰，一雪偶严飘腊旦。
初惊云物稍凄惨，更觉天威能变换。
翰林太守方出郊，去指登高作荣观。
崩腾逼眼忽无尽，皎洁映怀成极绚。
从前温燠自迷舛，到此雱凉谁计算。
下看平路尚稀微，远望诸峰先片段。
虎头岩侧山腰半，羃䍥薄烟占午爨。
传声宾从暂纡余，命酌圣贤同款缓。
飞花满席不须拂，小大入肠宁复乱。
山阴安道今在否，更欲扁舟破弥漫。

权门迹不到，颜巷自安贫。
独与圣贤对，更于灯火亲。
夜观常及子，昼讽直从寅。
莫恨成名晚，诗书不负人。

苍崖长龙孙，头角露已甚。
呼丁恣庖割，移榻就浓荫。
怳疑羽林枪，罗列在紫禁。
余鞭横瘦蛇，密箨若纫纴。
亭亭风势匀，节节泉脉沁。
藩垣谨藏护，宁使暴客闯。
烹调众云美，剪伐吾亦任。
绕齿嚼冰澌，毛发寒以澿。
闲心本猿鸟，世咏嗟毒鸩。
野逸谁所怜，愁思肠胃渗。
诗才君独勇，辨舌予久噤。
酒行且莫辞，醉胆沧溟浸。
况逢尧舜治，面内来左袵。
熙熙冠盖游，落落饱食饮。
鸾凤自横飞，燕雀蒙广荫。
徘徊食笋谣，明发扁舟赁。

但爱梨并栗，不传琴与书。
乃翁莫惆怅，它日举篮舆。

玄冥雨霜叶槁地，谁为乾坤挽仁气。
苔枝老丑春力微，绡出蛟宫剪初试。
芳信不消三两点，已压春风二十四。
百花头上头更高，空谷天寒弄幽致。
太素忽开浑沌苞，阳奇首泄河图秘。
山林骨格知无双，冰雪精神真寡二。
道人纸帐卧江月，却爱独清同此意。
浅波照影自相耦，忆向孤山作春事。
斜阳冻蝶愁未知，海上先锋青鸟使。

辉辉短景不能春，照我贫屋亦复仁。
虞渊道远寒云屯，羲和愁思陨厥轮。
君不见志士憔悴甘贱贫，块处屋漏含悲辛。
重堂温室颠醉昏，悠悠苍天彼何人。

本邦伊晋，惟时不靖。
根柢之摇，枝叶攸病。
守臣不任，勚于神圣。
惟钺之兴，翦焉则定。
洪惟我理，式和以敬。
群顽既夷，庶绩咸正。
皇谟载大，惟人之庆。

未消残雪在墙阴，昼景昏昏似日沈。
土冻转愁花信远，天寒唯仗酒分深。
笑谈四座相欢色，富贵三朝不动心。
诗句一传人竞写，也应潜购到鸡林。

飞泉落处满潭雷，一道苍然石壁开。
故老相传应可信，此山云出雨须来。

一段风光，宁容描邈。
祖祖相传，将错就错。
不以佛法作人情，掣电机前活卓卓。

石田茅屋野苔春，喜对庭闱话苦辛。
客路本无如意事，瘴乡难有却回身。
且寻农耒耕湘雨，待看天戈洗鞑尘。
门外黄旗边饷急，可堪杯酒各伤神。

把卷思高兴，潇湘阔浸门。
无云生翠浪，有月动清魂。
倚槛应穷底，凝情合到源。
为君吟所寄，难甚至忘筌。

伊谁遣子著袈裟，幸自同源又一家。
尚喜深山閟珍璞，曾看枯枿粲奇葩。
空言组绣真无用，实际津途亦易差。
衣敝履穿头欲雪，定于何处作生涯。

岁久漫传龙变化，潭深谁睹剑锋铓。

绿树藏莺莺正啼，柳丝斜拂白铜鞮，弄珠江上草萋萋。
日暮饮归何处客，绣鞍骢马一声嘶，满身兰麝醉如泥。

掠面微风吹宿酲，送春空有不胜情。
风烟老尽王孙草，时听桑间小妇声。

溪路人家尚阖扉，彊扶衰惫著征衣。
百年朝露古所叹，一櫂秋风吾欲归。
楚客长号沽白璧，汉宫太息遣明妃。
铄金销骨从来事，老矣何心践骇机。

庭树晓毵毵，行空马脱骖。
瑞臻平地尺，白见一年三。
照眼花犹散，齐腰话可参。
岑楼寻胜赏，溪泛此何惭。

沧海泻玉自外天，牛斗傍边客正回。
人说维摩居士病，我同王子雪舟来。
汀沙沮洳潮新落，山日曈曚雾始开。
去约河隄春柳动，与君吹紫步徘徊。

绿杉野屋，落日气清。
脱巾独步，时闻鸟声。
鸿鴈不来，之子远行。
所思不远，若为平生。
海风碧云，夜渚月明。
如有佳语，大河前横。

修罗皆供养，天人咸戴仰。
不离此经中，念念来还往。

浮杯心与海鸥亲，驻锡王城忽过春。
麟殿九旬谈妙法，曹溪一滴渡迷津。
狂翻竹箭波随棹，侧布黄金地绝尘。
白黑欢迎猿鸟喜，绀园风定雨花新。

得月山房夜夜秋，仲秋既望岂常俦。
狡移三穴虽明见，圆印千江恐暗投。
于我覆盆虚镜面，为谁飞辙碾云头。
吴儿不管团如璧，只唱弯弯照几州。

乡校当年与荐苹，萧台气象自公新。
老成犹滞甘泉橐，晚进叨乘刺史轮。
陆凯寄梅情愈重，谢公梦草句尤神。
何时更作龙门客，共话樽前见在身。

龙驾兮天门，羽旄兮缤纷。
俯故宫兮一嘅，越宇宙兮无邻。

浴罢云鬟乱不梳，清癯无力气方苏。
坐来始觉神魂定，尚怯凉风到坐隅。

带月出寒浦，残星浸水𣸣。
帆开风色正，舟急浪花分。
雾气横江白，鸡声隔岸闻。
天晴建业近，钟岫起孤云。

羲轮亭午烁炎威，溪上轩窗匝翠微。
野泽蒲深初类堞，坏垣苔老半成衣。
争花晚蝶萦丛住，避弋惊禽截浦飞。
一袵雄风消内热，高门无意事轻肥。

四海论交二十年，知心一见似前缘。
情亲尚记通宵语，忠告难忘送别篇。
梦入蓬壶重会面，座看书史尚堆前。
应怜废学从农圃，要使留心在简编。

锦城春暖花欲飞，灼灼当庭舞柘枝。
相公上客河东秀，自言那得傍人知。
妾愿身为梁上燕，朝朝暮暮长相见。
云收月堕海沉沉，泪满红绡寄肠断。

镜里精神，风前调度。
手执莲经，换人肠肚。
锦鳞吞钓上钩来，黄金骨已腾空去。

薄命妇，良家子，无事从军去万里。
汉家天子平四夷，护羌都尉裹尸归。
念君此行为死别，对君裁缝泉下衣。
与君一日为夫妇，千年万岁亦相守。
君爱龙城征战功，妾愿青楼歌乐同。
人生各各有所欲，讵得将心入君腹。

运役自然气，于是息三徒。
一畅万劫感，庆贺西玉那。

治有春阳感，和无月律差。
浓云方聚鹤，冻桞亦飘花。
瑞应来如响，群情喜溢涯。
纵观天势淡，俄失地形窊。
素月交晖耀，狂风助击拏。
一斑迷隐豹，三尺晦祥鸦。
塞上威尤澟，军中语敢哗。
汉兵同被练，朔地讶吹沙。
冷焰侵残燧，寒声入旧笳。
飞纨安用裂，种玉岂须畬。
清洁山川景，微茫草木芽。
垦田因泽及，望岁已心遐。
共荷沾濡力，应忘旱歉嗟。
诗豪夜传卷，贺客晓趋衙。
渗漉元侯德，生成赤子家。
指期三日耜，拭目万箱车。
况赖深仁恤，会蠲重赋加。
愿赓称颂句，岂肯匿咬哇。

先生种柳懒低头，肮脏门前也可羞。
莫向东风弄霜雪，且随风势衮成毬。

越州太守何潇洒，应为能吟住集仙。
雪急紫蒙催玉勒，日长青琐听薰弦。
一时冠盖倾离席，半醉珠玑落彩牋。
自恨君恩浑未报，五湖终负钓鱼船。

翘翘数子拔群伦，落笔文章妙有神。
清世暂时藏琬琰，红尘终不卧麒麟。
淹留京国三年客，牢落江河一病身。
得丧穷通虽付命，双眸忍泪已沾巾。

竹梢风露松梢月，未抵吟丞气味清。
笑问两年何所得，锦囊诗重俸囊轻。

榆叶瀹可葅，榆皮舂可脯。
代豆酿为醤，代面胶为糊。
醤他醤，总莫尚，榆郎榆姑春春旺，林下山间慰所望。

终南最佳处，禅诵出青霄。
群木澄幽寂，疎烟泛泬寥。

闽粤饶异山，峨峨此称奇。
青崖蔚高林，朝日常蔽亏。
上士访幽趣，结爱忘返期。
所以葵藿心，江淹寄遐思。

萧条历山下，水木无氛滓。
王门结长裾，岩扃怡暮齿。
昔贤枕高躅，今彦仰知止。
依依瞩烟霞，眷眷返墟里。
湛生久已没，丘也亦同耻。
立言咸不朽，何必在青史。

入彀西山月，骊驹几属行。
如君今又别，令我若为情。
句入归舟好，蛩憎客梦成。
梅边会相见，风树莫离声。

道士携壶酒，相迎劝瓦巵。
野葩芳杖屦，林霭润须眉。
自说夜频醉，不知朝有饥。
问曾辟谷否，擘树嚼松芝。

定定住天涯，依依向物华。
寒梅最堪恨，常作去年花。

一叶轻舠漾碧流，却怜舟子解操舟。
急滩乱石疑难渡，短檝轻桡反自由。
去国飘零同泛梗，凌波超忽逐飞鸥。
建溪百里才终日，过尽千岩万壑幽。

设险诸侯地，承平圣主巡。
东君朝二月，南斾拥三辰。
寒出重关尽，年随行漏新。
瑞云丛捧日，芳树曲迎春。
舞咏先驰道，恩华及从臣。
汾川花鸟意，并奉属车尘。

怪来腊日起春风，一夜琼花发禁中。
大地山河银色界，九重楼观水精宫。
紫宸廊迥寒无价，文石庭干扫不融。
又喜来年书大有，谁知圣主是天公。

眼看数竿今白头，高标直节气横秋。
果能似此孤竹子，何羡渭川千亩侯。

炎天过小雨，伏日生微凉。
新亭会僚友，故事开壶觞。
泉汲卧龙乳，茶烹团凤香。
缅怀去年友，跳珠出诗章。

悬知九折自成医，痩骨绵绵尚胜肥。
引睡文书满床榻，病儿犹枕乐天诗。

昔我初来时，水东有幽宅。
晨与鸦鹊朝，暮与牛羊夕。
谁令迁近市，日有造请役。
歌呼杂闾巷，鼓角鸣枕席。
出门无所诣，乐事非宿昔。
病瘦独弥年，束薪与谁析。

天气清和修禊后，土风淳古结绳前。
村村陂足分秧水，户户门通入郭船。
亭障盗消常息鼓，坊场酒贱不论钱。
行人争看山翁醉，头枕槐根卧道边。

到寺回身望众峰，一堂疏快万缘空。
槲林曲折通幽径，莲荡凋零退晚红。
师已灰心增夏腊，我今霜鬓撒秋风。
亦知旁舍多佳士，香火他年愿此同。

秋雨秋风夜，闲为桃菊吟。
任香飘涧水，回翠入篱金。
苦李自胡越，幽兰初腹心。
故山千里外，回首暝烟深。

恶复凶终事久知，岂知圣断不逾时。
小儒未叹周南滞，但喜逢人敢说诗。

高馆动离瑟，亲宾聊叹稀。
笑歌情不尽，欢待礼无违。
清露府莲结，碧云臯鹤飞。
还家与□惠，雨露岂殊归。

心同虚空界，示等虚空法。
证得虚空时，无是无非法。

车驰卒奔风雨过，白发故人余一个。
幸是元无左阿君，何须不著陈惊坐。

便斋素迫隘，为敞一轩清。
畏暑不能到，好风常自生。
簷牙透山色，砌脚逗泉声。
事集民安堵，琴棋此适情。

灰池炎灼定浮沈，见了方知造化深。
世上本来无此物，人间终是少知音。
蒙蒙恍恍离宫本，杳杳冥冥坎户金。
得一莫夸能事毕，要勤功行合天心。

雨声才歇雪漫漫，深恐梅花不耐寒。
破晓踏泥来问讯，细看枝上喜平安。

晋城出郭十里余，嫩柳山花满岩麓。
苍苔蹭蹬步亦艰，百丈悬崖挂层屋。
老僧正睡门不闭，习习阴风起幽谷。
耳聩不闻琵琶声，但见一泓春水绿。

花枝出建章，凤管发昭阳。
借问承恩者，双蛾几许长。

谪居了无营，赢得一味间。
杜门十六年，草深没柴关。
猛兽当路号，虺蛇伏榛菅。
今兹果何年，天诛此凶奸。
群妖既荡除，善类稍北迁。
仲子万里来，喜极涕泪潸。
坐定复载笑，喜我颜渥丹。
人生七十稀，况复加九年。
平生学飬生，吐纳留真诠。
忘家何足道，绝欲亦偶然。
归欤谢世荣，收功在丹田。
宴坐息息匀，频咽舌底泉。
日用形欲劳，何必驱小蛮。
看我鳏气成，空行蹑飞仙。

屈平以楚死，死浊不死清。
伍员以吴死，死暗不死明。
死者人所难，一死鸿毛轻。
壮哉二子为，留得不死名。
曹娥以父死，年龄童未成。
抱尸出洪澜，非可二子并。
二子谏不从，齐秦韩魏征。
娥若不之死，父葬鳣与鲸。
二子死以介，娥死以孝诚。
于今会稽人，事之如事生。
娥若生尧时，舜不妻女英。
娥若逢孔子，娥名书《孝经》。
娥父若罗辜，岂止为缇萦。
蔡邕不知娥，但爱碑上铭。
我来拜祠下，古木寒云横。
往往大江水，犹作哀哀鸣。
安得娥有知，为我神用灵。
鼓此大江波，注入四渎平。
洗濯天下心，皆行娥所行。

平生诗句领流光，绝爱初冬万瓦霜。
枫叶欲残看愈好，梅花未动意先香。
暮年自适何妨退，短景无营亦自长。
况有小儿同此趣，一窗相对弄朱黄。

汉时长安雪一丈，少陵有诗不吾诳。
今年广陵雪一尺，忍寒长作缩龟状。
从来穷巷说多泥，自是泥深劳拄杖。
闭门不出动经旬，出门无路将何向。
故人乃遗咫尺书，远祝长须问无恙。
湿薪如桂米如珠，有突不黔旦逾望。
但携古鼎烧黄连，香穗流珠凝碧帐。
𡷾崒窗间石数峰，气凌太华嵩衡上。
黄杨冬青压余滋，碧幢羽盖排仙仗。
蒿庐頼有此清绝，兴来何用山阴访。
飞鸿似带燕山书，重冰怕结黄河浪。
玄冥得意愈自娇，岁律回春未全壮。
吾君曲轸天下寒，语到三军真挟纩。
自怜难备绝域使，规模但可山中相。
起来举手祝羲车，何日金篦开眼障。

削玉横陈开翠屏，东西有路总堪登。
向来同识春山面，犹有苍苍九节藤。

主人翁已强安名，何待区区唤一声。
坐得石头穿透底，依然打个不惺惺。

梨花落尽柳花时，庭树流莺日过迟。
几度相思不相见，春风何处有佳期。

父祖同登六十春，相逢草草大江𣸣。
羡君不使囊锥见，笑我空将芰制焚。
闻道都人时载酒，未容俗客细论文。
他年小筑柯山畔，泉石风光賸欲分。

生成从火令，颜色占中央。
绿叶排圜翠，青苞蓄异香。
丛阴周曲干，纤刺比锋芒。

巨石何年此结成，老君肖像亦强名。
以身为患言犹在，谩使时人分重轻。

一为趋走吏，尘土不开颜。
孤负平生眼，今朝始见山。

羲和骋六辔，昼夕不曾闲。
弹乌崦嵫竹，抶马蟠桃鞭。
蓐收既断翠柳，青帝又造红兰。
尧舜至今万万岁，数子将为倾盖间。
青钱白璧买无端，丈夫快意方为欢。
臛蠵臛熊何足云，会须钟饮北海，箕踞南山。
歌淫淫，管愔愔，横波好送雕题金。
人生得意且如此，何用强知元化心。
相劝酒，终无辍，伏愿陛下鸿名终不歇。
子孙绵如石上葛，来长安，车骈骈。
中有梁冀旧宅，石崇故园。

郭外花亦繁，不谓繁华失。
幸非在郭中，不见繁华物。
不寒不暖天，半阴半睛日。
花外秋千鸣，月隔秋千出。

叶满筐箱花满簪，低头微笑出桑阴。
后来若有秋胡子，说与黄金必动心。

吾宗世住望仙村，华盖峥嵘日在门。
忽得祝融尤可重，方知华盖未为尊。

积薪寝火汉公卿，烂额焦头城郭臣。
新沔精神开白日，三泉血泪湿初春。
旧闻撇难须男子，谁识先机有妇人。
添入开禧忠义传，拟将笄珥易冠巾。

江头春泥妨踏春，闭门守春春著人。
问春著人作何味，半酣美酒听韶钧。

要登画戟发江南，千里春泥倦亦甘。
力探禹工观骇浪，却寻佛迹宴圜庵。
欲陈旧学羞茅塞，喜听新诗纵酒酣。
归去忆公劳梦想，冷猿幽鸟语相参。

追迹犹应怨猎徒，截肪何敢恨庖厨。
鲙鲈湖上休夸玉，煮豆瓶中未是酥。
伴食偏宜十字餠，先驱正頼一巵糊。
却因玉面新名字，肠断元正白兽壶。

淮上能无雨，回头总是情。
蒲帆浑未织，争得一欢成。

齿牙摇动鬓毛疏，四壁萧然卧草庐。
急雨声酣战丛竹，孤灯焰短伴残书。
壮心未减从戎日，苦学犹如觅举初。
自笑坚顽谁得似，同侪太半已丘墟。

草木归根稳，昆虫入蛰深。
若为吾自觉，犹与世相寻。
江月幽人态，松风大雅音。
红尘任相衮，终不点初心。

撁头要长捍要直，落撁不要如弩力。
撁头急落栅儿中，便是青天遭霹雳。
把撁犹如人把舵，舵若横时舟受祸。
撁头须取白露前，好撁就中金宝货。

孑然南越去，替尔畏前程。
见说路歧崄，不通车马行。
瘴烟迷海色，岭树带猿声。
独向山家宿，多应乡思生。

深居猿鸟共忘机，荀孟才华鹤氅衣。
满砌落花春病起，一湖明月夜渔归。
风摇野水青蒲短，雨过闲园紫蕨肥。
尘土满床书万卷，玄𫄸何日到松扉。

经年不濯子春足，半月才梳叔夜头。

千年戴颙宅，佛庙此崇修。
古井人名在，清泉鹿迹幽。
竹光寒闭院，山影夜藏楼。
未得高僧旨，烟霞空暂游。

何处人惊起，飞来过草堂。
丹心劳避弋，万里念随阳。
影断风天月，声孤荻岸霜。
明年趁春去，江上别鸳鸯。

不来平地只山巅，端为民贫故见怜。
未到立春犹腊月，忽成三白定丰年。

为底胡姬酒，长来白鼻䯄。
摘莲抛水上，郎意在浮花。

子孝亲兮弟敬哥，莫因微利遽伤和。
黄金柜内休嫌少，阴德冥中要积多。
私曲岂知公直在，刚强无柰善柔何。
古今简籍多名誉，子孝亲兮弟敬哥。

数树新栽在画桥，春来犹自长长条。
东风多事刚牵引，已解纤纤学舞腰。

屏迹山林颇自安，里闾率会有余欢。
但须及早输租税，不用低颜见长官。

海山鼇骨白如银，况是青山溟涬君。
不见黄泉沽纪酿，但惊红雨落刘坟。
百年尘土锁连骨，一幅功名碑刻文。
欲返断魂呼不醒，归涂宾从醉纷纷。

中原今仗老臣安。

灵山名谁自，波涛截孤峰。
何年佛子住，四面凭危空。
折椽与裂瓦，委弃填西东。
库廊行抑首，居者莽谁容。
吾舟维其侧，落日生秋风。
瞰崖聊寄目，万物极纤秾。
震荡江海思，洗涤堙鬰中。
胡为嬉游人，过此无留踪。
景岂龙游殊，盛衰浩无穷。
吾闻世所好，楼殿浮青红。
那知山水乐，岂在豪华宫。
世好□变尔，感激难为工。

九曲遥岑更鬰然，板桥渔市引长川。
唤回白马宾云梦，来看桑麻万里天。

黄茅时节瘴烟浓，人在山凹第几重。
梁竦负才徒感慨，嵇康赋性本疏慵。
此生自断天休问，吾道频年世不容。
会脱帻巾还自隐，鹿门妻子惯相从。

斯文准乾坤，作者难屈指。
我从李郎游，知有徐孺子。
春风橘洲前，白月太湖尾。
怀哉来无期，玉唾炯在纸。
去年识仲氏，何啻空谷喜。
合并忽自天，倾倒见底里。
维君天下士，竹箭东南美。
胡不在石渠，诸公当料理。
千岩今林宗，泉石助风轨。
示疾不下堂，有句高八米。
此老笔砚交，诚斋古元礼。
毫端洒秋露，去国词愈伟。
属闻都门别，回首即桑梓。
独怜苕溪上，垂榻俟行李。
烟波肯寻盟，归棹为君舣。

逶迤一水出苕丛，碧底无沙冷照容。
独倚溪桥看风月，西山紫翠暮千重。

城高不可下，永日一登临。
曲槛凉飙急，空楼返照深。
苇花迷夕棹，梧叶散秋砧。
谩作归田赋，蹉跎岁欲阴。

前在浔阳日，已叹宾朋寡。
忽忽抱忧怀，出门无处写。
今来转深僻，穷峡巅山下。
五月断行舟，滟堆正如马。
巴人类猨狖，矍铄满山野。
敢望见交亲，喜逢似人者。

只道阴能蔽，那知吹忽开。
萧萧故差胜，皎皎适何来。
起看宁辞倦，放吟无自哀。
虽然不可久，白露点苍苔。

不虞集霰与飞霜，可但寒梅度暗香。
翠碧重敷秋后叶，玉明争绚晓来粧。
应怜高架袅清艳，谁道疎条无妙芳。
折向清尊沾賸馥，与君冬日对春阳。

原沉向九泉，推死已千年。
有水皆争渡，无村不禁烟。

小艇溪边月，来寻万卷楼。
遂初读书处，鹤去白云留。

纠缪绳愆皆末务，徒劳事事与之争。
非心格尽常于道，本正源澄万派清。

帝籍于郊，典仪具陈。
务农以训，供祀以勤。
祀在于诚，匪勤于人。
训农以实，匪训以文。
帝谨二物，乃躬乃亲。
公侯卿士，暨厥庶民。
千甸有制，饬哉惟寅。

范滂雅志在澄清，今日廉车命阁名。
华榜高标虽具美，奈何长是困苍生。

篱菊答，清香数日还飘飒。
纵使人生鬓易华，犹见黄花开几匝。

天涯芳草尽绿，路旁柳絮争飞。
啼鸟一声春晚，落花满地人归。

敢祈方广现危梁，千古灯燃共此光。
聊试茶花便归去，杖头挑得晚风凉。

道边松，大义渡至漳泉东。
问谁植之我蔡公，岁久广阴如云浓。
甘棠蔽芾安可同，委蛇天矫腾苍龙。
行人六月不知暑，千古万古长清风。

若能转物即如来，粪扫堆头正眼开。
随顺众生颠倒法，肯教一点污灵台。

筋胀用猪脑，冷药用蛇床。
细辛并藁木，米醋及生姜。
。

蔡侯不是不寻仙，俗骨由来欠玉鞭。
待得麻姑重前约，只应瀛海已桑田。

梨花李花白鬬白，桃花杏花红映红。
疏篱曲径锦步障，间以巨竹青玲珑。
独木为桥人不渡，柴扉欲锁春风住。
岂知野禽浪蜂蝶，时复衔花过墙去。
春波涨绿春日晴，柳下扣门嵇喜迎。
池边亭上少盘礴，坐床指点呼曲生。
冷官况逢寒食节，客味凄凉那可说。
残杯冷炙何处无，乐意生香聊自悦。
清明天气晴更佳，山林川谷多鶑花。
后庭遗曲少人唱，踏歌椎鼓争喧哗。
笑折一枝花入手，树犹如此人能久。
六朝旧事付东流，醉翁之意不在酒。

摘从双井尚余香，远寄山翁见未尝。
咀嚼新芽味新句，陡惊冰雪沃枯肠。

大秦遥可说，高处见秦川。
草木埋深谷，牛羊散晚田。
山平堪种麦，僧鲁不求禅。
北望长安市，高城远似烟。

龙穴梅潭抱岭斜，忆曾同试雨前茶。
稍须林壑开云叶，便倩儿童汲井花。
一别仙山空梦寐，五年边塞走尘沙。
会须觅片闲田地，邻舍如侬有几家。

水下元无月，江澄别有天。
凝眸欣浩浩，在手掬娟娟。
桂魄方留影，荷衣试弄泉。
正看波底样，俄入掌中圆。
太白狂应揽，知章醉欲眠。
我知光可汲，便拟拍洪肩。

作诗意得在句先，下笔直写意所到。
世间惟俗最难医，剖石得玉加精巧。
初如面壁无所睹，一点圆明通万窍。
杨生杨生听我言，老语谆谆毋乃耄。
生平十九未可量，淘洗晶荧方入妙。
一再三见志愈坚，嘉子至意为倾倒。

南北东西遇合疏，偶然良会足欢娱。
豹胎供馔斥鱼婢，雀舌试汤分酪奴。
花萼成诗多共赋，竹根有酒不须沽。
借令六逸无人画，也胜当年九老图。

江外五年别，斋中三日留。
何能慰衰疾，正足乱羁愁。
泽国瓜时雨，淮山桂树秋。
思归欲招隐，一一谢交游。

林下相从知几年，好因缘是恶因缘。
虽然不受灵山记，鼻孔依前著那边。

阁凤巢高拂彩霓，玉芝香杂武都泥。
十行汉札如丝出，六幕尧天倚杵低。
露井冰销垂素绠，仙茎日转射璇题。
赫蹄云落知谁见，余力何妨颂碧鸡。

缺月来照屋角时，西家狗吠东家疑。
夜深精灵鬼初动，窸窣古莽无风吹。

东房携卷绕幕行，西房卷作堕地声，纸山间出笔阵横。
李侯画若禅眼透，观鱼玄沙骨竦瘦，舟中渊明细若豆。
归心只爱玉花骢，不须棘针学痴翁，恼渠愁作眉鬭红。

长春如稚女，飘飖倚轻飔。
卯酒晕玉颊，红绡卷生衣。
低颜香自敛，含睇意颇微。
宁当娣黄菊，未肯姒戎葵。
谁言此弱质，阅世观盛衰。
頩然疑薄怒，沃盥未可挥。
瘴雨吹蛮风，凋零岂容迟。
老人不解饮，短句余清悲。

谁谓留都剧，翻同小隠年。
沐头休吏日，闭阁读书天。
竹町能依沼，山楼解纳烟。
瘿床闲拥肿，茅栋自连蜷。
岸阔沙留鸟，波平树系船。
雨荷朝橐重，霜果佛唇鲜。
玉甃浮杯地，冰涵给酿泉。
处阴灵蔡老，背坞晚䴥眠。
弈思才知路，琴欢肯要弦。
扇声方樾外，屐齿野桥边。
宫钥虽尸宠，岩廊合避贤。
有恩沦骨髓，无术效埃涓。
圭祀田供粟，公餐月费钱。
不知瓜代满，痴尹恋山川。

殿角滀泓澄，源高登地灵。
老僧来洗钵，不畏白龙腥。

乌飞兔走昼还夜，腊尽春回年复年。
无尽无穷穷尽处，东村王老夜烧钱。

尧夫非是爱吟诗，诗是尧夫笔逸时。
苍海有神搜鲸鲵，陆沉无水藏蛟螭。
岌嶪五千仞华岳，汪洋十万顷黄陂。
都与收来入近题，尧夫非是爱吟诗。

公余长闭目，只是老心情。
闻道寻山去，连忙出户迎。
好峰须到顶，灵迹要知名。
回日从容说，余将少解酲。

雁湖龙井久知名，总入君家匣里清。
客舍试弹三两曲，恍疑飞沫溅尘缨。

老叶已足蠹，风振犹在柯。
高高低低声，切切感我多。
不念四散飞，尖圆竞相磨。
当兹思再春，宛然同俟河。
莫惊衡山雁，莫问洞庭波。
徒闻汉武帝，独有横汾歌。

竹屋临江岸，清宵兴自长。
夜深倾北斗，叶落映横塘。
渚闹渔歌响，风和角粽香。
却愁南去棹，早晚到潇湘。

白云飞绕寺楼钟，点滴清声露打松。
童子开门还报我，鹤眠犹在最高峰。

天暄地媚春融融，化工点染分花容。
东风夜半入香陌，杂树晓繁争白红。
兰丛蕙根芳翠滴，柳艳明眉轻羃䍥。
红颜绿鬓青春客，壶中新醅鸭头色。
残丝冉惹愁如织，日暮低迷草萋碧。

买得湖阴数顷秋，斩新窗户俯清流。
了无俗子溷人意，况有清尊浇客愁。

海鸥听舜乐，山鬼醉尧觞。

耳根清静本来修，万法从心不外求。
海岳动摇山色异，玄珠尽在眼中收。
持斋道士寻红药，醉卧仙人未白头。
麋鹿同群方可信，逢春但笑乐花秋。

去岁附书并附诗，自吴适粤至何时。
殷勤再觅铜鱼使，傥不沉浮敢恨迟。

征衫初解就僧床，惠我翛然一枕凉。
赤日黄尘畏途里，此君风味可能忘。

仙人拍手雪成团，黄花欲入紫河难。
子母一时流作水，变化还同九转丹。
。

解愠薰风拂面凉，藕花极目送清香。
三千宫女青罗盖，都作酡颜酒晕妆。

中原久已困膻腥，攻守知惟断乃成。
便有戎酋归圣化，甘泉应得慰皇情。

半生劳仰止，今日忽堕前。
如忘形骸友，相对亦屹然。
此心有全体，动静无尘缘。
遥睇层层碧，群仙室其巅。
我欲往从之，于道恐未然。
但当安所止，万物同此天。

两人对酌山花开，青天露坐始此回。
嗟我与君皆老矣，且尽尊前有限杯。

无窗无户四边空，月透疎林水透风。
砌下嚘嚘鸣蟋蟀，细论心曲可山翁。

有婢上堂来，白我事可惊。
天如青玻瓈，月若黑水精。
时当十分圆，只见一寸明。
主妇煎餠去，小儿敲镜声。
此虽浅近意，乃重补救情。
夜深桂兔出，众星随西倾。

雪簷晴作雨，道空日如年。
燕坐无余事，床头易一编。

无舍灵龟观朵颐，自求口实君自知。
谁为此者君名之，其说不烦求我诗。
君家严君业夔伊，虎视眈眈雄四夷。
四方是维天子毗，汶阳一室大泽陂。
我往受业拜门垂，闻公一语洗然奇，我归瞠若安可追。
君才固是麒麟儿，幼读父书壮思施。
不卑小官乃吾师，况有内乐潜天倪。
荒城无人谁过之，面城筑室兹逶迤。
去年秋雨河股移，百草不生苔拥基。
蚁子缘础蚓粪泥，夜眠不稳忧为池。
今年闰早春气迟，墙根隙地稍可埤，初植防风种黄耆。
莱州石鼎青琉璃，地罏宿火风鸣枝，对君长语清未疲。
外轻内顺生理宜，问从何得聊我治。
眉州夫子言可规，麻田处士术安期，今之崇丘历九疑。
见人不语下臂驰，遁逃乎阴食蛤梨。
君何伧囊不往随，与访汗漫还无时。
还无时，我何适，北山之南南山北。

羁旅倦京国，春风常闭门。
叩门谁过我，云是竹王孙。
颀然八尺长，玉质文理温。
探之以群书，浩渺倾昆仑。
余波濯我热，挹取不计盆。
朝落清风窗，暮埽明月轩。
傲兀足真趣，不随车马喧。
动可与俱游，静可与忘言。
胡为舍我去，独指岷江源。
偪侧凤翔西，叠岭如骏奔。
滔滔蜀天漏，沉沉山月昏。
到官复何时，清秋禾黍翻。
冷局自少责，读书勿忘餐。
登临时自适，吟思搅乾坤。
鱼雁若可托，篇诗寄湘沅。

我脚何似馿脚，踏著赵州略彴。
惊得迦叶皱眉，文殊却打无著。

君子小人正相反，上智下愚诚不移。
冶葛根非连灵芝，柰何生与天地齐。

昔者抗厥志，欲效颜子复。
今胡事悠悠，反作曹食粟。

沙邱遗臭茂陵空，何物能成九转功。
地下刘郎犹有媿，驾言聊作葛仙翁。

云行日日候西东，更卜林啼与穴宫。
乍见天边成四合，不知山脚本来空。
岂惟吾辈忧艰食，更说军储傒屡丰。
诏旨已闻汤自责，缺然谏纸疏由衷。

自得高闲性，平生向北栖。
月潭云影断，山叶雨声齐。
庭树人书匝，栏花鸟坐低。
相留永不忘，经宿话丹梯。

晚年恩爱少，耳目静于僧。
竟夜不闻语，空房唯有灯。
气嘘寒被湿，霜入破窗凝。
断得人间事，长如此亦能。

柴门万物静，秋色栖四山。
风篁自洒扫，云鸟相往还。
而有玄寂士，泠然鸣辔环。
此客不喜饮，举瓢酌潺湲。
来既无所期，去亦不可攀。
抱月入绿萝，枕石秋菲间。

去年茶熟君得补，今来茶熟君已去。
心曾不计茶有无，隼在高风自腾翥。
昨日我送吴侯归，未忍重临离别处。
不若群公怜祢衡，相逐纵横唯柳絮。

坐井成小眼孔，面壁得大医王。
净洗三生热恼，不烦一服清凉。

独携瓶锡新安去，寒雨西风落叶频。
江水浅深清见底，山程高下险摧轮。
社中香火延开士，肘后方书济俗人。
乡树再寻南国路，禅房空锁帝城尘。
旧传心印都忘念，自有衣珠岂患贫。
四众仰瞻谁见顶，千家应供定分身。
宰官多结空门友，外护须依守土臣。
想到临川逢内史，翻经相对一嚬伸。

往时听说严州水，试向经行觅旧痕。
尚有浮槎栖古木，可怜万壑势并吞。

老鹤风姿异，衰翁诗思深。
素毛如我鬓，丹顶似君心。
松际雪相映，鸡群尘不侵。
殷勤远来意，一只重千金。

极塞将何奉燕娱，牡丹池馆一株无。
谁人会我栽培意，欲见吴宫小阵图。

当关击破黄金锁，佛与众生无两个。
全提吞尽十方空，万亿龙天为护佐。
雪歌独唱古峰头，风月溪山同赞和。
从来弘阐在当人，密赖知音共扬播。
共扬播，非彼我，一钵千家崇善果。
直叩维摩不二门，狭路相逢休放过。

罗列全如斗极星。

曾宴桃源深洞，一曲清歌舞凤。
长记别伊时，和泪出门相送。
如梦，如梦，残月落花烟重。

君为豫章姝，十三才有余。
翠茁凤生尾，丹叶莲含跗。
高阁倚天半，章江联碧虚。
此地试君唱，特使华筵铺。
主人顾四座，始讶来踟蹰。
吴娃起引赞，低徊映长裾。
双鬟可高下，才过青罗襦。
盼盼乍垂袖，一声雏凤呼。
繁弦迸关纽，塞管裂圆芦。
众音不能逐，褭褭穿云衢。
主人再三叹，谓言天下殊。
赠之天马锦，副以水犀梳。
龙沙看秋浪，明月游朱湖。
自此每相见，三日已为疎。
玉质随月满，艳态逐春舒。
绛唇渐轻巧，云步转虚徐。
旌斾忽东下，笙歌随舳舻。
霜凋谢楼树，沙暖句溪蒲。
身外任尘土，罇前极欢娱。
飘然集仙客，讽赋欺相如。
聘之碧瑶珮，载以紫云车。
洞闭水声远，月高蟾影孤。
尔来未几岁，散尽高阳徒。
洛城重相见，婥婥为当垆。
怪我苦何事，少年垂白须。
朋游今在否，落拓更能无。
门馆恸哭后，水云秋景初。
斜日挂衰柳，凉风生座隅。
洒尽满襟泪，短歌聊一书。

日觉双眸暗，年惊两鬓苍。
病应无处避，老更不宜忙。
徇俗心情少，休官道理长。
今秋归去定，何必重思量。

黄菊飘零满地金，诗人枉用一生心。
木犀满地金英落，消得诗人晓夕吟。

巴南巴西，水流巴字。
古篆分明，心画显著。
游泳江湖四十年，与世同波无彼此。
朅来千丈岩前路，截流机透险崖句，辨龙蛇眼明今古。
何侣老赵州，略彴桥头，滴水丈波。
吃茶去。

才薄何堪草两麻，封题进了鼓三挝。
平明掣锁无公事，闲看金鱼咽落花。

末著尤奇特，杯行忽坐亡。
无香分侍女，有砚遗诸郎。
长乐旌旗改，平泉竹石荒。
公今呼不应，浮议果何伤。

雨余还返照，墙面亦高林。
独坐残书卷，支颐谷鸟吟。
百年今半过，三迳岂遐心。
日莫重萧瑟，悲歌不自任。

红绿枝头自开落，薄日低云天一幕。
可堪困绪尚眠蚕，未拟欢心随破萼。
宝环半脱畏侵肌，百刻萦香竟属谁。
旋制称衣宫样窄，慵看架上去年衣。

手锄荒梗艺瑶华，敢觊诸公借齿牙。
通塞非人能计度，贞心祗自保修姱。

鸿雁逐稻粱，飞飞无定时。
槁草火不烬，层冰风已漪。
观化悟兹理，久甘玄鬓丝。
良愿息我影，不复天之涯。
云何事行役，黾勉营所私。
仰睇斗牛分，俯观朝夕池。
玉气忽澌尽，侲子犹欢嬉。
酸感谅徒尔，得酒竟大奇。
是日春雾霁，西楼昼阴迟。
云落茧楮墨，雹响纹秋棋。
幸喜暂合聚，宁忘倏乖离。
舟楫集津岸，焉得长絷维。
前谢后花发，东起西星移。
烂醉未失策，螺螟彼何知。
冥冥失马福，昧昧亡羊岐。
终当蜕阛阓，秉耒依农师。

惊奔万马屯，岂料此身存。
长日唯三饭，闲时或一樽。
泉深添井索，果熟闭园门。
老病更炎热，收心此避喧。

覆以洁白茅，环以琅玕竹。
天籁旁鼓笙，月沼对铺玉。
借问清坐翁，此外更何欲。
笑指博山炉，香飞柏子绿。

春色何因向酒疏，画簷愁见燕归初。
不知独坐闲多少，释闷还拈架上书。

涧水泠泠石发新，松花香靓翠崖深。
云生不没仙人迹，丹化犹啼捣药禽。
洗眼人多求圣水，醒心吾独爱清音。
杖藜更欲过新洞，无柰春空又作阴。

君不见七月一日海上风，浙水西东淮水东。
盐亭网户十万许，潮头三丈一扫空。
高门大屋耸金碧，瞬息浮入龙王宫。
官吏军民不知几，肉无肥瘦鱼腹中。
纵尸横骨互撑拄，蝇蚋姑嘬鹰鹯同。
人家妇女金缠臂，恶少斫之残血红。
富商大贾浮巨舶，犀象珠玑夸豪雄。
三五百艘□□□，□□纸船纸梢工。
善登高树毒蛇满，善泅有蛇缠其躬。
□□□家无一口，甚寇屠戮兵战攻。
我忆淳熙前辛丑，赤地□□飞蝗虫。
江南人才殊未少，南康救荒頼文公。
我忆嘉熙□辛丑，西湖涸底舟不通。
人肉馒头市肆卖，艮山门潮尧水洪。
水旱厄运古来有，皇天得不怜民穷。
辛丑定数不可免，愿言少杀神怨恫。
七十有五衰病翁，未即就木犹转蓬，侥幸米价不长年岁丰。

雨气蒙蒙草满庭，式微吟剧更谁听。
诗逢匠化唯贪住，日觉恩深不易铭。
心苦祗应消鬓黑，梦游频入倚天青。
从兹还似归回首，唯祝台星与福星。

此地凭熊几使君，敬公名姓独超群。
不因健笔曾推美，纵使忘形岂得闻。
词翰莫窥真体要，江山犹带旧风云。
我来访古惟高义，追想区区只自勤。

寂寞对伊水，经行长未还。
东流自朝暮，千载空云山。
谁见白鸥鸟，无心洲渚间。

孤根移自紫霄峰，只鬭清香不鬭红。
忆得婆娑一株桂，欧家曾见月屏风。

曳杖推门去，问讯西溪云。
超然人境异，佳气日氤氲。

帷幕时间奉此身，当知流转会成尘。
随缘且用遮空壁，莫较敷陈旧与新。

泉声如有语，山色自忘形。
花觉青春半，山将白昼阴。

直下是，直下是，没量大人，擡脚不起。
可怜伎死杜禅和，犹是哓哓挂唇齿。

五杂组，机上绮。
往复还，冶逰子。
不得已，富儿死。

久矣常峨豸角冠，未应上缀史臣班。
名高自是难推去，才大如何爱得闲。
斋阁不须垂绛帐，精神留取上蓬山。
散人梦落沧浪外，白鸟冥冥去不还。

天自得一天无既，我一自天而后至。
唯天与一无两般，我亦何尝与天异。

蒌蒿短短荻芽肥，正是河豚欲上时。
甘美远胜西子乳，吴王当日未曾知。

夫君遗我菊浮屠，分得清香供读书。
突兀便高三数尺，层层画影绿扶疎。

一阵孤军不复回，更无分别只荒堆。
莫言赋分须如此，曾作文皇赤子来。

幽芳拂拂朝香度，密叶阴阴昼影圆。
玉食未应须角黍，君王端是念忠贤。

藕断鹭鸶飞。

校雠存手泽，肯构烱前光。
际此圣明代，应无屋壁藏。
半窗分雪影，群蠹避芸香。
静想趋庭意，居然师友旁。

岁行丁巳生公年，一周甲子初回旋。
壶中日月自长久，我身曾作蓬莱仙。
霓旌何为下南国，伊傅事业须林泉。
胸中抱负五色石，晴窗抚弄供磨沿。
古今成败几头绪，酒浇不下仍横咽。
援琴一鼓天地静，万象起舞加清圆。
新诗往往到红叶，门前流水人争传。
世间乐事唯我有，锦衣鹤发同欢然。
天公有意谁得解，功名自古俱华颠。
盐梅霖雨入吾手，母子共醉春风前。

连根煮菜种，带叶𬋖生薪。
琐琐无庸叹，区区媿此身。

前堂画烛残凝泪，半夜清香旧惹衾。
烟锁竹枝寒宿鸟，水沈天色霁横参。

使君萧洒上宾闲，金地无人昼敞关。
风静箫声来世外，日长仙境在人间。
诗成郢客争挥翰，曲罢吴姬一破颜。
此节东南无此会，高名千古映湖山。

稽首无上尊，为世大慈父。
为悯一切众，流浪诸苦海。
滋无碍辨才，广为众生说。
譬如大火宅，随念得清凉。
又令诸穷子，获此大宝珠。
是真秘密藏，故名妙法华。
非思量分别，而以得解悟。
虽诸大菩萨，有所不能知。
况于声闻众，岂复闻妙义。
如来广开示，一一令悟入。
众生悉皆晓，而况于声闻。
我佛出现世，了此一大缘。
当如佛所说，是最为第一。
今此大比邱，舍所甚爱者。
百炼真黄金，销铄为书写。
具诸大宝贝，更以为庄严。
偷儿甚魁侩，如飞天药叉。
诸所经过处，悉为尸陁林。
大火所藏灭，毫发无遗余。
龙天诸善神，悉力来加护。
究竟不得坏，我今同赞叹。
普告诸佛子，凡所见闻者。
信心自坚固，各各普授持。

瑟彼良玉，荐于明灵。
宸襟蠲洁，鬰鬯芬馨。
牲牢在俎，金石在庭。
莫重者祼，慈嘏来宁。

易经致民用，肇自羲农先。
耒耜既生聚，市易还懋迁。
公私不交病，本末无倒悬。
古人致主术，称物靡有偏。
厥初禹作贡，不但中邦田。
四海自锡贡，不惮来远边。
碣石来冀右，海岱青徐连。
东南并淮扬，亦自江海沿。
夫岂宝远物，有道归陶甄。
成周制国用，半在周官编。
虞衡与商贾，胡不末利捐。
艰难开国心，什一犹欲蠲。
裒益固有道，公功格皇天。
后儒不知学，说理多虚玄。
生财昧大道，民命日益朘。
管商一作俑，蠹弊贻千年。
渔盐尚抑末，奈何诱开阡。
怀清一以筑，茕独堪哀怜。
封君擅半赋，公私重熬煎。
寒机冻女手，汗粒赪农肩。
织衣不上体，舂粟不下咽。
伤哉力田家，欲说涕泪涟。
何如弃之去，逐末利百千。
矧此贾舶人，入海如登仙。
远穷象齿徼，深入骊珠渊。
大贝与南琛，错落万斛船。
取之人不伤，用之我何愆。
奈何昧轻重，屑屑穷算鞭。
锱铢较鹭股，漏网鱼吞船。
安得体国臣，为天掘玑璇。
上资国脉寿，下拯民瘼瘨。
朝夕禹贡志，菲食甘胝胼。
九载不入门，千古孰与贤。
更想公旦心，待旦尤干干。
世俗吝与骄，曾不丝毫牵。
所以泰和治，常在虞周前。
此道久已亡，利欲充培埏。
岂曰治不及，曾是心无传。
明公中州杰，自是天分全。
问学甚充厚，愿力还精坚。
溥物功不劳，无欲心湛然。
维此一枢轴，实秉大化权。
如天有北斗，物物归玑璇。
帝念南海民，风化旧所宣。
皇皇风霜节，炳炳奎壁躔。
纤微亦何凂，阖散有大权。
利用六府修，制用九府圜。
古人不可作，得意皆蹄筌。
谁哉识治本，理此大化弦。
三代事寂寞，念之中心悁。
书生武夷客，偶此来海堧。
使者采风谣，诗歌寓惓惓。

岁时驹过隙，倏忽十月初。
今年寒较早，前日已开炉。
炉边向去者，各各护眉须。
分明一路无寒暑，不知何日是归欤。

长安春色自依依，大命移应地不知。
蔓草已迷双凤阙，千花犹照九龙池。
岂无东合开今日，尚有南山似旧时。
一月悠悠游不足，青门欲出步迟迟。

遗言传属纩，内则冠幽闺。
刘尹真长妹，黔娄处士妻。
鸾离暮年恨，鹤吊冻云迷。
慧性无生灭，幡花导向西。

白发熙宁老诤臣，凛然心胆大于身。
吾侪坐看冯唐去，谁起云中废弃人。

相应乳鸠鸣，桑间返照平。
明津小舫度，高陇一牛耕。
林薮归心健，尘埃病骨轻。
屈骚魂爽在，未许独君清。

西天人不会唐言，端坐巍巍少室前。
刚被流支打齿缺，至令有理不能宣。

君行千里无几微，六见月挂珊瑚枝。
山猿野鹤俱无恙，独有梅花欠数诗。

屋角梅开才一枝，道人眼浄得先窥。
寒厅政尔犹官舍，不似茅簷见汝时。

未怕风威酒亦冰，凭虚吞以气峥嵘。
何人出此六奇计，我辈贤于五字城。
松压钓蓑银独速，麦分棋局玉纵横。
自然石鼎煎鱼眼，解致邹枚汉两生。

丙寅三月三十日，天子檄我南国行。
蒲剑欲飞春涨急，柳绵才脱晓寒轻。
事非得已初何好，物到不平终作声。
自古英雄总多难，贾梁何必怨清明。

方道逍遥一品身，尽收和气付凝神。
小车殿里抛丞相，南极星边伴老人。
双鹤对眠云帐月，五芝催耨雨岩春。
支离旧客公知否，私计东山作近邻。

夏木藏崖坞，晴沙抱柳溪。
茅茨村远近，陇亩路东西。
野老连樯语，山禽隔竹啼。
此中风物美，吾欲卜幽栖。

昔者曾中书，门户实难瞰。
笔势如长淮，初源可觞滥。
经营终入海，欲语焉能暂。
斯人今则亡，悲歌风惨澹。

富贵浮云毕竟空，大都仁义最无穷。
一千八百周时国，谁及颜回陋巷中。

万丈崖头立一梯，百丈竿头垂一手。
绵团裹铁云包月，麒麟海里翻筋斗。
回天拓地立教门，斩新气概鼎乾坤。
倪王人指碧溪水，尽是渠侬无尽恩。
谁乎，冲靖之上足郭信叔者也。

清浅萦纡一水间，竹冈藤树小跻攀。
露沾荒草行人过，月上高林宿鸟还。
江遶武侯筹笔地，雨昏张载勒铭山。
异乡一笑因酣醉，忘却愁来鬓发斑。

括要翁精训，君于翁又贤。
吟工如射巧，稿富已刊传。
资格宜分竹，功名早著鞭。
从军诗更好，因雁寄溪边。

茧面新干带露揉，春回斗帐伴吟愁。
残年已办蒙头过，风雪从教打戍楼。

秋生列岫云尤薄，泉漱悬崖路更悭。

舻人指日欲开樯，洽此需云宠远商。
奇物试求师子国，去帆稳过大蛇洋。
银杯更尽金杯饮，黑暗仍兼白暗将。
方伯使华清澈底，不闻私有橐中藏。

尔来器尔姑，清泪滴尘几。
一闻在目言，不谓今则死。
而犹意远行，所念当至止。
秋风忽助嚎，万木欲摧毁。

心月孤圆，光吞万像，起模画样。
光非照境，境亦非存，收拾不上，光境俱亡。

客有住桂阳，亦如巢林鸟。
罍觞且终宴，功业曾未了。
山月空霁时，江明高楼晓。
门前泊舟檝，行次入松筿。
此意投赠君，沧波风褭褭。

云木葱茏处，鸡鸣古县城。
山高地多险，源近水偏清。
斫漆资商货，栽茶杂赋征。
案头龙尾砚，切莫苦求精。

蚌含明月珠生腹，龙拥深云雨洒空。
莫向平田翻巨浪，直须点点尽朝东。

海天寥寥禾黍秋，人籁已息烟雾收。
数声鹤唳草堂静，何苦更向咸阳游。

五峰相向碧参差，插地擎天力不衰。
要学世人头亦白，晴烟时起数条丝。

暑雨茅柴熟，秋风淮白肥。
留连阮校尉，何日跨馿归。

客去不能寐，翛然清夜阑。
楼居俯长川，仰视天宇寛。
长川濯云汉，错落星宿寒。
青灯故可亲，且还对尘编。
其人骨已朽，千载与我言。
掩卷三太息，虚簷清露漙。

深林澹孤芳，一洗桃李姿。
采采坡云暮，持之欲遗谁。
故人青云端，或在江海涯。
青云达者路，江海幽人期。
有如一种兰，升沈亦殊岐。
南宫香满握，谁使纫湘累。
客笑试问君，君曰数所为。
嗟予偶阅理，焚膏自童时。
功名千载芬，白首心已违。
富贵倘贻臭，不如贫贱怡。
吾生吾自断，为谢君平帷。

雪里婆娑结子低，山童应亦讶卑枝。
几年开落慙无取，一日搜吟信有时。
红实累累临曲砌，丹苞簇簇耀幽墀。
古今未见多题品，却恐君诗取世知。

去秋双峨摧，今夏芝岩坠。
松江松惨然，花屿花流涕。
惟有长空孤月圆，东西分照两无偏。

先生道德若为容，曾向南都幕下逢。
拔俗高标惊万丈，凌云逸气蔼千重。
低梧暂宿张家凤，浊水难藏许氏龙。
岁晚雪霜虽更苦，未应憔悴碧岩松。

是物可寄情，是物可寄声。
不须使黄犬，延州歧路远。
莫怪不登淮上楼，只为淮水不西流。
直待衔芦雁却回，其时随到天尽头。

水拍平堤欲蘸天，濯缨人在小桥边。
古今尘世知多少，沧海桑田几变迁。
驼𪩘勋名无竹写，孤山衣钵有梅传。
谁能撰取西湖传，持到玉皇香案前。

梅花结子已红青，归路犹愁一月程。
忽听儿音乡语熟，不知方到海丰城。

玉螭阶侧凤池边，接武严徐愧昔贤。
天骥绝尘方万里，知君不顾绕朝鞭。

沈玉在弱泥，泥弱玉易沈。
扶桑寒日薄，不照万丈心。
安得潜渊虬，拔壑超邓林。
泥封泰山阯，水散旱天霖。
洗此泥下玉，照耀台殿深。
刻为传国宝，神器人不侵。

求田问舍两参差，木坏山颓万古悲。
多谢刘郎能馆我，短檠疎雨听清规。

华颠淡色催人老，造化无功春不早。
翰林风月恣推排，万马一空三峡倒。
冷暖从渠入世情，孤真为我参幽抱。
单于未觉鼎鼐催，不与人间障烦恼。

远岸商歌不忍听，恨随纤草满沙汀。
春归王谢空堂燕，风散齐梁废苑萤。
紫盖黄旗人寂寞，琼枝璧月事飘零。
新亭风景时时异，惟有垂杨似旧青。

秋末结层阴，风雨连岁暮。
寒空暗霏微，旷野流云雾。
居人蔽蓬茅，行子悲道路。
纷纷天地间，剧易随所务。
独有掩闗人，存真唯内顾。

秋日同文馆，群书昼可依。
衰迟多病在，留滞故园归。
但怕酒杯满，莫教诗卷稀。
惟羞狂斐句，瓦砾报珍玑。

名为泉布者，无足走人间。
善发难言口，能开不笑颜。
偿逋小续命，赒急大还丹。
唯有商山老，非干买得闲。

死者已无知，生者暂为客。
三年归故庐，松竹元自碧。
屡惊山中人，永卧泉下夕。
一二老朋友，何处卜兆宅。
独君有寿相，气貌不异昔。
冷官故稍卑，良畴焉从辟。
幽抱能自宽，胜味各有适。
中守神既全，外物至莫役。
未悟如梦寐，忽觉无痕迹。
眼明远堪眺，脚健险可历。
万重烟霞间，不乏仙与释。
吾侪数老翁，撰日散游策。
当有佳诗篇，付与来者觌。

几步山间属雨余，徐行犹可当安舆。
计功高出芒鞋上，傍险冲泥得屡书。

望舒离金虎，晚雨幻玉沙。
触楹势颇疾，打窗风正斜。
西家有胜士，梦回笔生花。
孺人近行迈，章江驻云车。
银屏拥绛桃，绣帐戏兰牙。
暂停短辕驭，清欢春思賖。
陋巷笑短李，柴门蓬藋遮。
裋褐对孟光，冰柱吟刘义。
想君独乐时，觅句剩欲夸。
脉脉无由语，疏林集暝鸦。

万叠空青春杳杳，一蓑烟雨吴江晓，醉眼忽醒惊白鸟。
拍手笑，清波不犯鱼吞钓。
津渡有僧求法要，一桡为汝除玄妙，已去回头知不峭。
犹迷照，渔舟性懆都翻了。

虽未及瑯琊，看来亦自佳。
微坳著新月，耸翠带余霞。
巨凿应灵禹，斜抛或女娲。
小亭相对好，莫放竹丛遮。

吴江秋水灌平湖，水阔烟深恨有余。
因想季鹰当日事，归来未必为莼鲈。

拟种芜菁已是迟，晚菘早韭恰当时。
老夫要作斋盂备，乞得青秧趁雨移。

雁拖秋月洞庭边，客路凄凉野菊天。
云隔酒尊横北海，风吹诗史落西川。
夜深鬼火千山雪，春后鹃花一树烟。
为我祝融峰上看，朝暾白处礼蓬仙。

纤纤花入麦，漫漫雨黄梅。
泥径无人度，风帘为燕开。

天旋底背东西日，月正河平昼夜潮。
空里华生空里灭，静中声起静中消。
移舟远浦疑山走，汲水清溪觉岸摇。
人世自迷颠倒见，达观何事不逍遥。

曩宦缘三釜，今归分一丘。
杯棬非柳性，涂尾是龟谋。
薪意矜来仕，瓜名托故侯。
恍然桑下计，蚕妾讵相尤。

东海之水化为田，北溟之鱼飞上天。
城有时而复，陵有时而迁，理固常矣，人亦其然。
观夫陌上豪贵，当年高位，歌钟拂天，鞍马照地，积黄金以自满，矜青云之坐致，高馆招其宾朋，重门叠其车骑。
及其高堂倾，曲池平，雀罗空悲其处所，门客肯念其生平？已矣夫！世路崎岖，孰为后图？岂无畴日之光荣，何今人之弃予。
彼乘轩而不恤尔后，曾不爱我之覉孤。
叹君门兮何深，顾盛时而向隅。
揽蕙草以惆怅，步衡门而踟蹰。
强学以待，知音不无。
思达人之惠顾，庶有望于亨衢。
。

殊类骄无长，王师示有征。
中军才受律，妖寇已亡精。
斩虏还遮塞，绥降更筑城。
从来攻必克，天策振奇兵。

吾家新叠小蓬莱，三尺青天一沼开。
更得城南白莲种，花时留待月光来。

江湖闻远役，风雨弄扁舟。
邂逅逢吾子，周旋写我忧。
云瞻三峡晦，波动五湖秋。
恨别休惊鸟，相忘已两鸥。

愁绪足悲歌，离心似网罗。
二年分两国，万里一长河。
碛外人行少，天边雁叫多。
怀乡不得死，皆是惜天涯。

金石论交古所希，朱颜相结少年时。
自嗟龌龊逢人少，尤喜轩昻出众奇。
文字往来谐律吕，笑谈错杂和埙篪。
近闻俗语多谗间，愿子高歌锦与箕。

寒清万国土，冷鬭四维根。

沙砾不自汰，清明日遄逝。
充此一寸虚，八纮静无翳。
天风卷沧溟，涛山鬰岧嶤。
悠然一沤灭，中有湛不摇。
方其澄湛时，十日洞无际。
用晦乃全功，何妨九乌毙。

忍泪淋泠过上亭，柳池泂酌重消魂。
脱身蜀道千山险，屈指开元几叶孙。
鸩毒由来藏袵席，疮痍未易补乾坤。
行人但赏三泉冷，兴替相寻可复论。

楚炬秦坑六籍埃，芳心争忍不同灰。
若非斯道终难坠，雪鬓应消异世才。

柴车去去度横陂，正是春残入夏时。
果熟多藏新密叶，鶑啼偏占最高枝。
迷途每就佣耕问，薄饭时从逆旅炊。
随意题诗无杰思，还家犹足诧吾儿。

东邻采桑妇，西邻养蚕女，年年役役为蚕苦。
桐花如雪麦如云，鸣鸠醉椹叫春雨。
踏踏登竹梯，山烟锁春树。
不管乌台湿红雾，妾家有夫事犂锄，妾家有子尚啼饥。
春蚕满筐尚望叶，儿啼索食夫已归。
前年养蚕不熟叶，私债未偿眉暗蹙。
去年养蚕丝已空，打门又被官税促。
今年养蚕嫁小姑，催粧要作红罗襦。
妾身依旧只裙布，寒灯补破聊庇躯。
蚕兮蚕兮汝知否，安得茧成大如斗。
妾生恨不逢成周，治世春风桑五亩。

从来求出家，未详出家称。
起坐只寻常，更无小殊胜。

艇子隔溪语，水光冰玉壶。

春草空祠墓，荒林唯鸟飞。
记年碑石在，经乱祭人稀。
野鼠缘朱帐，阴尘盖画衣。
近门潭水黑，时见宿龙归。

虎攫灵泉发地根，传疑传信事难分。
深涵月影千寻透，溜作溪声一带闻。
流迸石渠珠若露，溟蒙竹径气如云。
公余共酌醍醐味，应想於菟乳子文。

万汇竞摇落，临高伤旅魂。
惊飚无定响，寒日有余昏。
路转平台苑，天降覆盎门。
惓惓心未已，曷月报君恩。

江右君臣笔力雄，一言宫体便移风。
始知姬旦无才思，祗把豳诗咏女功。

德远先生学者师，此郎超诣可传衣。
凌云才子声名早，煮海麤官气力微。
二尺檠商今与古，三家村有是和非。
直须满了葵丘戍，策杖溪边待璧归。

荒城住行李，故人亦淹留。
稍迁墟丘间，爱此石泉幽。
长夏晴复雨，风气如清秋。
开樽茅茨下，焉能消百忧。
客怀滞荆楚，念之成白头。
今宵理归梦，一棹随风流。

远送临川守，还同康乐侯。
岁时徒改易，今古接风流。
五马嘶长道，双旌向本州。
乡心寄西北，应上郡城楼。

浅碧与深绿，萋萋古岸傍。
旅愁生暮色，吟思发清光。
过雨侵闲径，披烟上坏墙。
更堪思往事，金谷旧年荒。

十五年前花月底，相从曾赋赏花诗。
今看花月浑相似，安得情怀似往时。

负罪臣宗元，移书数问赦。
仅如鴈往来，羡君还里社。

宝婺摇珠珮，常娥照玉轮。
灵归天上匹，巧遗世间人。
花果香千户，笙竽滥四隣。
明朝晒犊鼻，方信阮家贫。

寻思去此地，清凉离烦暑。
暮雨朝云乐太平，青山绿水人难睹。
不难睹，深林有个白额虫，元来却是玄沙虎。

冬日不温狐白裘，隋河只解背人流。
可怜炀帝繁华尽，唯有两堤榆柳愁。

历数钦尧命，讴歌乐舜归。
玑衡新日月，黼黻旧裳衣。
姑射游神远，崆峒探道微。
龙髯攀莫及，空怅白云飞。

大庾岭头提不起，同庵亲手付将来。
等闲搭在肩头上，凡圣齐教眼豁开。

炎威不到轩窗外，冷气常存枕簟中。

雨余池上兴悠哉，坐荫藤花藉石苔。
白鸟联拳相对立，红蕖粲艳一时开。
吐吞月色云浓淡，经纬水纹风去来。
幽事相关心自乐，岸巾独啸更衔杯。

翩翩贵公子，佳誉本能文。
大第辞京辇，高旌拥塞云。
劝农唐刺史，养士汉将军。
莫刻和戎誓，朝廷立功勋。

〔黄钟为角〕魄生自西，照望太阳。
下暨诸神，贶施万方。
节适风雨，富我囷箱。
共承嘉祀，惟以迪尝。

千蛙鸣噪污池水，万螘奔驰一腐虫。
得丧世间能几许，冥冥高处有飞鸿。

各自南来共北流，孤亭直下对中洲。
湘流几日发阳朔，潇水伴吾离永州。
预戒篙工泊江口，急穿巾子上山头。
哦诗未了寒催客，却下篷窗唤解舟。

福城东有大长者，居福城东海屿上。
于不思议尘劫中，承事供养无数佛。
善哉长者世希有，如优昙华时一现。
发启广大真实心，创无佛处阿兰若。
若昔智人建梵刹，折草插地即成就。
此心坚固等须弥，或赞或毁不摇动。
魔王军众数甚多，睹兹殊胜自摧伏。
长者视身如浮云，变灭须臾不长久。
当生佛国时节来，撒手便行不回顾。
有子遵义起其家，志愿身心俱及第。
仁者则寿语不诬，当知今亦未尝死。
我来居是阿兰若，不见长者生遗恨。
故说此偈聊发扬，同住如来寂灭海。

攫而掷，翾而举之。
二虫请以战喻。
翾毋忘于射钩，攫毋忘于在莒。

黄河流出有浮桥，晋国归人此路遥。
若傍阑干千里望，北风驱马雨萧萧。

叠石栽花作小园，庭柯顾盼足怡颜。
尽捐势利随流水，多占声名似泰山。
细雨凫雏浮水际，微风燕子语梁间。
竹冠筇杖篮舆好，认得公从湖上还。

万事关心两鬓秋，柳灰何用苦文羞。
无情霜雪催年少，闲似青山犹白头。

三重仙阁道家山，寓直由来恧素餐。
漏近章沟先报暝，树连温省未知寒。
兰釭静对朱花结，芒帙间披白蠹干。
前膝正宜无夜召，贾生衰鬓仅胜冠。

佛出西方打底州，西人何用更东游。
骑馿莫说寻馿事，办取工夫一转头。

楼阁耸岧峣，参差极云际。
高窗晓色先，晚景余霞丽。
寥寥群动息，冥心远尘世。

力战奚忧曳落河，可怜重阃亦投戈。
后来未可轻东晋，虽是清谈死节多。

天上新骖宝辂回，看花仍趁雪英开。
折归忍负金蕉叶，笑插谁临玉镜台。
女堞未须翻角调，锦囊先喜助诗材。
少蓬自是调羮手，叶底应寻旧雨来。

十年三已冒为州，每每于民有旱忧。
午听雷声鸣屋角，晚惊雨脚压云头。
及时三日为霖好，为汝千箱乐岁求。
欲办一椽名喜雨，愧无老笔赞宸旒。

裴回游内禁，密勿赞鸿枢。
阴德加民物，清名服士夫。
天方遗一老，星忽陨三吴。
疑从龙髯去，乘云在帝都。

白发垂垂一老夫，年来渐觉世情疏。
石床梦冷和云卧，茅屋灯残共月居。
客至何妨赊鲁酒，家贫不肯典唐书。
羡君种柳清溪上，借我苔机学钓鱼。

水势临阶转，峰形对路开。
槎从天上得，石是海边来。
瑞草分丛种，祥花间竹栽。
旧传辞赋客，唯见有邹枚。

南出柴门即是山，青鞋踏破白云间。
旋偿酒券何时足，罢诺僧碑尽日闲。
三尺古琴余爨迹，一枝禅杖带湘斑。
吾庐北望云烟里，又伴纷纷宿鸟还。

几是霜翎巢白草，数行云足篆青冥。
方将寄字来苕霅，莫便翻身过洞庭。

公子有佳石，丹碧非一状。
磊磊不盈掬，巧夺三山状。
贮以白玉斗，挹注秋滉瀁。
有如澄江浄，隠映朝霞上。
泮林官独冷，悦此助清旷。
唯求诗句易，于焉窥雅尚。
山阴昔换鹅，流传信非妄。

广岸流波远，清飚襟袖开。
登临忘畏景，宴息绝纤埃。
逐渡轻云去，零空细雨来。
斯亭不受暑，归客意裴回。

阴风黑塞云漫漫，虚空昼夜腾波澜。
群龙淫怒烦神官，银河源源来未干。
日月暗行天岂安，地下万物泥潦沈。
角鹰快鹄摧羽翰，小鱼为凤蛙为鸾。
君子有忧心盘盘，欲上问天造化端。
苍天无路不可干，哀歌空屋声何酸。

行穷湖上径，迤逦到林峦。
地瘦马蹄涩，水清山骨寒。
楼台栖树杪，钟磬閙云端。
自笑利名役，未能来挂冠。

乾元山头洪水发，溪有长蛟潜伺察。
两岸居人莫等闲，年深物怪终腾拔。
往岁邻封遭水变，只道溪流净如练。
倏忽人烟数里间，夜半平沈皆不见。
东南地坼乾坤浮，几番赤子葬洪流。
神龟去后不复返，休看浪打石人头。

雕梁燕语，乔木鶑吟。
秋田水足，麦岭云深。
声色纯真浑声色，无端花擘祖师心。
耳无轮，眼无筋。
优游子圣外，阆荡拾花针。

登临𫏐隔路歧尘，吟想兴亡恨益新。
画角声中朝暮浪，青山影里古今人。
霜摧玉树花无主，风暖金陵草自春。
赖有谢家余景在，常叫词客爽精神。

遥想翘材集贺宾，未饶珠履寿春申。
原嗟老守师门士，独望黄扉种大椿。

攀萝委松宿，潄石看云行。
松疏暝色漫，云度夕阴生。
若人有高躅，领略遗世情。
聊为公府步，冉冉复盈盈。

月夜瞻氜路，浮云飒飒归。
减书参去便，风急不听回。
我国天岸北，他邦地角西。
日南无有雁，谁为向林飞。
。

月色寒潮入剡溪，青猨叫断绿林西。
昔人已逐东流去，空见年年江草齐。

黄山别久阻再披，青山路远终未窥。
忽逢隠静高监寺，不但学禅仍学诗。
禅机最上吾不会，诗笔少亲今老退。
青山卧冢谪仙才，功名孰愈凌歊台。

明月照清溪，影落千寻碧。
轻风皱微澜，荡漾摇金色。
相携理桂檝，及此万籁寂。
天空露气寒，栖鸟正缩瑟。
何人起秋思，数弄月中笛。
坐使迁客情，凄然感去国。
清游得英俊，胜赏饱泉石。
岂殊在吾家，亲戚欬于侧。
赋诗各言怀，险韵对勍敌。
归来气未衰，开匣看三尺。

辩如悬河陆大夫，不畏嫚骂谈诗书。
归来分槖养群雏，随从歌舞乐有余。
两疏高蹈要齐驱，长揖储君归里闾。
愿为羽翼还商于，岂愿飞刀绘生鱼。
挥金延客以自娱，子孙勤力旧田庐。
同时异代多不如，高明长遭鬼揶揄。
平明争入七香车，华屋拟用黄金涂。
壮心虽在迫桑榆，长歌击碎玉唾壶。
宦成名立盍归欤，江湖之士可胥疏。
君不见渠家父子并辔出，东都于今粉绘写为图。

泉水循除明，中坻龙矫首。
振足化仙陂，回晴窥画牖。
应当岁时旱，嘘吸云雷走。

共随春色探幽奇，春到山中未几时。
啸傲烟霞凌绝顶，毫芒人物乱交逵。
已登高阁临清旷，更羡轻舟泛渺弥。
落笔停杯遂陈迹，莫辞钟鼓下山迟。

东来万里客，乱定几年归。
肠断江城鴈，高高正北飞。

八月初长夜，千山第一程。
款颜唯有梦，怨泣却无声。
祖席诸宾散，空郊匹马行。
自怜非达识，局促为浮名。

仕路定风波，人生能几何。
时来聊试手，为瑞不宜多。

结宇题三藏，焚香老一峰。
云间独坐卧，祗是对山松。

我得新焙珍如金，持以饷君将我心。
纵无龙文与棋局，白云一椀搜书林。
玉川不作陆羽沈，茫茫世上谁知音。
昙济道人亦复往，八公山顶留荒岑。
我生与渠似有分，一日不见几成瘖。
槟榔是弟橄榄兄，大抵苦涩味乃深。
车声出鼎策奇隽，书窗静坐闻山禽。

虽云莆荔胜闽中，诸品如今未改容。
寄语宋香陈紫辈，还他先进是金钟。

温泉启蛰气氛氲，渭浦归鸿日数群。
骑仗联联环北极，鸣笳步步引南熏。
松间彩殿笼佳气，山上朱旗绕瑞云。
不知远梦华胥国，何如亲奉帝尧君。

向来深夜快挥犀，不听清谈又许时。
浄洗昏眸急呼烛，为君读尽一编诗。

桠槛欹簷一古梅，几番有意唤春回。
开花自许清香入，布叶不容炎暑来。
日射冷光侵几案，风摇翠影锁莓苔。
游蜂野蝶休相顾，木性从来不染埃。

漫与东风作主人，栽培花草伴闲身。
不辞伐竹成高架，收拾蔷薇一片春。

恸哭叫苍天，其如手足然。
几年能尔熟，一日弃予先。
委翰愁胠箧，赓诗叹绝弦。
求儿方画褓，有母况华颠。

金玉虽满堂，一去谁能守。
石交千秋期，程婴报杵臼。
丝随丹青染，变态非复旧。
竹杖寒苍苍，草木黄落后。
匏从曲沃来，管是汶阳有。
土性本高明，天材更浑厚。
革之成国器，实假匠伯手。
木平非斧斤，是事公信否。

胡儿又看绕淮春，叹息犹为国有人。
可使翠华周宇县，谁持白羽静风尘。
五年天地无穷事，万里江湖见在身。
共说金陵龙虎气，放臣迷路感烟津。

徜徉清水曲，盼恋绿杨边。
欲并师商席，同登傅说船。
万荷齐舞扇，一苇独行天。
满目江湖趣，无劳涉大川。

封疆万里等闲开，一日千金不吝财。
持语无名求贡者，何须更入右银台。

今年麦熟亦可喜，紫石霏霏落钟乳。
我从田家惯餠饵，梦想风味今未已。
箬叶浮浮卷牛舌，甆瓯泛泛割龙耳。
一丸萝卜吾岂无，悲歌不怕红娘子。
诗成不满贵公笑，书生岂识餠十字。

岩谷留心赏，为山极自然。
孤峰空迸笋，攒萼旋开莲。
黛色朱楼下，云形绣户前。
砌尘凝积霭，簷溜挂飞泉。
树暗壶中月，花香洞里天。
何如谢康乐，海峤独题篇。

桃红深浅漫成堆，犹喜霜葩缀旧枝。
唤取张卢来共醉，莫随风雨便分披。

策蹇仆仆忘寒温，劳心恻恻桑枣村。
长虹卧稳烟雨面，千金屹障波涛痕。
涉川利作初九益，括囊肯为六四坤。
道旁筑室勿与议，可使正论成排根。

荷叶迎风听，荷花过雨看。
移床桥上坐，堕我镜中寒。

小舟乘风飞鸟过，万顷云涛纵掀簸。
此行要是快平生，无数青山笑迎我。
山根隐约见人家，槿篱茅屋埋烟霞。
宛似秦人种桃处，川原远近纷香葩。
杖藜径踏华山去，试问莲开今何许。
路迷绝壑荫松筠，身到半山听鱼鼓。
道人为我开云堂，是中境界浑清凉。
幽磬时和野鸟语，飞泉暗泻岩花香。
文书照眼本吾事，雁鹜著行败人意。
造物似怜厌世嚣，挈置湖山烦一洗。
何人夜呼隐去来，向来得丧真山崖。
金庭玉柱永不改，人间劫火空飞灰。

诗老今朝颇安否，且来同酌一杯酒。
虽无鼓吹相欢娱，自可笑吟相拍手。

洞门常启客来稀，碧草丛边野蕨肥。
可笑流年空老大，惭无一德报恩知。

万古长空，一朝风月。
不可以一朝风月昧却万古长空，不可以万古长空不明一朝风月。

人生七十古来稀，我幸君今及见之。
教得子能传素业，养成孙亦守清规。
禀生坎坷今当泰，积善初终志不移。
白首喜为林下伴，愿从今日到期颐。

捧檄去三铨，招招客叩船。
倦游惊密雪，离思著幺弦。
淮月开帆暝，京尘减绶鲜。
枳鸾非久息，刷羽𥩟来旋。

钱塘漂泊久，别后梦连宵。
忽听滩头水，犹疑江上潮。
暗尘侵竹简，夜雨洗芭蕉。
料得苏堤路，西风犯柳条。

累重无歌舞，官闲省簿书。

说破当年旧石屏，自慙无德又无能。
乡来江海疎狂客，今作山林老病僧。
高卧一楼成宇宙，冷看独影当宾朋。
恶诗有误公题品，不是夔州杜少陵。

人生徒自苦，与世为卷娄。
何如有美酒，自献还自酬。
贫虽不若富，用寡庶易周。
婚嫁愿已毕，此外复何忧。
况无下潠田，得与彭泽俦。
年丰米长贱，一饱或可求。

故国连芳草，吾亲在白云。
荣归惭主父，虚语类终军。
剑阁虽吟恋，潼江亦喜闻。
惟愁良友别，分手复何云。

龙蛇起伏笔无前，江汉渊回语更妍。
好事元须一赏足，藏家不必万人传。

买得晨鸡共鸡语，常时不用等闲鸣。
深山月黑风雨夜，欲近晓天啼一声。

鬓下初惊白发时，更逢离别助秋悲。
从今不学四方事，已共家人海上期。

长冰迎日动堤塍，堤上人行似独醒。
只有群鸥疑着在，一时飞舞起寒汀。

至宝应难别，波斯双眼昏。
何如放下手，留取镇中原。

托质朝阳地，含芳改火时。
锡圭裁细叶，栖凤养深枝。
双树怜银井，孤生称檿丝。
龙门高百尺，梓漆让华滋。

一纪归来老薜萝，须知养寿是蹉跎。
几人尽向忙中去，我比时贤日已多。

久矣闻风折角巾，近来乃得诵诗新。
雨奇晴好西湖赋，梅落草生三峡春。
再拜因行为多谢，尺书愿寄恐无因。
靖州傥有平安使，佳句惊人不厌频。

曾向江湖久钓游，极怜红蓼满汀洲。
清秋欲近先开眼，小雨才鸣急点头。
翡翠忽来机事动，蜻蜓不定晚风遒。
拒霜未放菡萏谢，点缀中间一段愁。

便静非形色，相逢子独知。
功名槐蚁话，文字壁鱼痴。
剩取朝贤誉，何须隠者诗。
南湖鸥正狎，休误凤凰池。

中郎不眠仰看屋，得此古椽围尺竹。
轮囷濩落非笛材，剖作袖琴徽轸足。
流传几处到渊明，卧枕纶巾酒新漉。
孤鸾别鹄谁复闻，鼻息齁齁自成曲。

五年两郡亦堪嗟，偷出游山走看花。
自此光阴为己有，从前日月属官家。
樽前免被催迎使，枕上休闻报坐衙。
睡到午时欢到夜，回看官职是泥沙。

望夫一望几千年，苍藓何曾似翠钿。
却是春深更风雨，满身吹泪使人怜。

鲜云瑞旭楼前晓，宝艾芳椒殿里香。
五数已知随地永，九重更自配天长。

岁月不相贷，夜床衾簟秋。
朝来明镜中，作意多少留。
惟酒可为娱，顾我非其流。
丈夫意气合，珮玦不循钩。
意行无人非，骏发不中休。
相逢问何如，颇复中之不。
清坐岂不好，致真岂糟丘。
两欧以诗鸣，与俗同沉浮。
百鸟畏嘲弄，往和长鸣鸥。
胡宁忍快便，风飘万斛舟。

吾宗两才子，世乱身不免。
绝怜华亭鹤，竟类东门犬。
客行因吊古，寒日下荒坂。
井邑今豪雄，往事海涛远。

剸烦余刃发硎刀，使节藩符久漫劳。
腰绶六朝知寿考，悬车一纪足清高。
光阴不用悲驹隙，温凊无违有凤毛。
晚缀葭莩公已病，送行无路首空搔。

峰头非尘寰，一舍谁所茇。
轩眉玉霄近，按指沙界豁。
万山纷累块，众水眇聚沫。
来云触石回，去鸟堕烟没。
向无超俗缘，兹路讵可越。
偕行木上坐，同我证解脱。

初见即我赠，东京博雅堂。
再见复我和，北窗小梅章。
此物今只存，而人乃云亡。
有时牵龙尾，浓磨发精光。
恍惚金漆交，相与游翰场。
间或展骚轴，熟玩题芬芳。
嶙峋骨鲠语，犹能动刚肠。
触物即君感，感物复君伤。
藏之不敢轻，于以无君忘。
嗟嗟岂无朋，知心鲜其当。

气概如虹俺得知，留吴那肯竖降旗。
北人不解欺心语，正恐南人作浅窥。

倾城倾国俪侯王，千载余芳托藕塘。
红入双葩相艳冶，绿摇万柄觉凄凉。
侧承初日联风袂，并挹残蟾酌露房。
花下诗人长不老，岧嶤直禁玉为堂。

炎蒸时节别家山，霜雪如今却渐寒。
恨我虚名徒涉世，忆君高语共凭栏。
比因厌客连朝卧，长是援琴终夜弹。
已得明春归去旨，预惊灵鹤整翎翰。

老去那堪用，恩深未敢归。
谁能告民病，一一指吾非。
尔赴河间治，无嫌野老讥。
仍将尺书报，勿复问从违。

轻风飏高帜，摇摇城西隅。
杖藜沽一醉，雨霁泥满涂。
欲借东家馿，泥滑不敢驱。
归来取败榼，怅然沥其余。
一醉不易得，醉乡真可居。

迢遰双崤道，超忽三川湄。
此中俱失路，思君不可思。
游人行变橘，逝者遽焚芝。
忆昔江湖上，同咏子衿诗。
何言陵谷徙，翻惊邻笛悲。
陈根非席卉，穗帐异书帷。
与善成空说，歼良信在兹。
今日严夫子，哀命不哀时。

乐事与良辰，平生爱洛滨。
皇台一闭夜，蒿里不知春。
翰墨犹新泽，图书已素尘。
堪怜寝门哭，犹有旧时宾。

苏端薛复同黄土，海内文章谁接武。
即今七字续长言，沈子挥豪照今古。
朝为百赋更贾勇，暮作千诗犹奋怒。
补天彩笔不费工，卷地奔风随插羽。
穷途得所喜入眼，口诵新篇身起舞。
已知奔逸逐骅骝，况复逡巡蹈规矩。
荐书指日登姓名，艺圃方期富仓庾。
阎公色动瞻斗牛，处士当筵赋鹦鹉。
跨海鲸鱼要力求，翡翠兰苕不须数。
不嫌投迹老龟溪，看子声名满寰宇。

太白邀月饮，祇许老坡会。
汗漫赤壁游，浩歌邈相对。

芙蕖四五枝，寂寞在空池。
难见草衣士，空看宴坐碑。
香烟思盛日，诗句记游时。
欲问台中鹤，长松自不知。

仙人有宫号储福，藏在千山万山曲。
翠微高下压簷楹，重叠堆峰三十六。

欲渡银潢上九霄，回头云路正迢迢。
谁知畧彴由天造，全胜间关履鹊桥。

秋入徐熙水墨山，荻花吹雪渺江干。
楼头未用催行酒，待到三更月上看。

蛩声不发莫添双，呼叫连绵情性狂。
三尾黑头须是小，剪须去爪正相当。

昔我自蜀归，耆旧已凋丧。
后来二三公，尚慰天下望。
千里一纸书，殷勤问亡恙。
呜呼亦已矣，遗语寄悲怆。
我亦迫桑榆，便恐无辈行。
夜窗对青灯，力惫心尚壮。

艰难王业，返正皇唐。
先天在造，却日重光。
汉绍世祖，夏资少康。
功成德茂，率祀无疆。

立中就中，渗漏难尽。
不见一法，始是半提。
向上全提，诸佛诸祖。
明不出，标不起。
龙女献珠，狼藉浄地。

三月江南花满枝，风轻帘幕燕争飞。
游人休惜夜秉烛，杨柳阴浓春欲归。

陈侯少有场屋声，岁在壬午联荐名。
晚年倦游安里居，君亦怀绶归家庭。
齐年连姻更同社，臭味相与如弟兄。
一朝话别欲远去，洗盏更酌歌渭城。
合沙乐土宜宦游，或谓不减洛与京。
平分风月信可乐，人家弦诵几连甍。
岂惟帅阃頼关决，定知秋闱望陶成。
西都外司掌宗盟，烦君共二为之丞。
勿谓为丞但虚称，亨途要当自此升。
惟君儒雅闻簪缨，种学岁久笔纵横。
奥篇隠帙了如响，清谈吐屑四坐倾。
诗筒来往附邮传，时出妙语人为惊。
梅花万树照山白，荔子百种辉空明。
九门雄尊盛官府，三山森耸多地灵。
长乐一志书不尽，平生颇恨未经行。
烦君杰句为摹写，远寄使我心神清。

青帝来时值远芳，残花残雪尚交光。
隔年拟待春消息，得见春风已断肠。

洛阳桴鼓今不鸣，朝野咸推重太平。
冬至冰霜俱怨别，春来花鸟若为情。

冰霜落涧岁云暮，寂寂远岫松风回。
村深古寺作钟磬，车马路断樵者来。
参差一抹起宿雁，清浅数枝横小梅。
日昃翠寒云屋迥，竹炉煨火尽余杯。

卧溪古木势蜿蜒，伫立斜阳旅思寛。
湍没岸痕知涨溢，风生水面觉清寒。
静容桃李敷浓荫，暖放凫鹥浴短翰。
隐约渭滨真髣髴，行藏都付一渔竿。

山寂寂兮无人，又苍苍兮多木。
群龙兮满朝，君何为兮空谷。
文寡和兮思深，道难知兮行独。
悦石上兮流泉，与松间兮草屋。
入云中兮养鸡，上山头兮抱犊。
神与枣兮如瓜，虎卖杏兮收谷。
愧不才兮妨贤，嫌既老兮贪禄。
誓解印兮相从，何詹尹兮何卜。

七尺乌藤挂东壁，春风忽来生两翼。
鞭起飞龙趁不得，洞庭搅碎琉璃碧。
去兮去兮明历历，梅花影里休相觅。
为雨为云自古今，古今寥寥有何极。

积水照层峰，登临谁与同。
望来生羽翼，醉欲上烟空。
细细湿花雨，疏疏开袖风。
新安江上景，尽属此楼中。

楼迥星河转，宵残鼓角催。
重门和月锁，寒梦绕花回。

老来忽忽流年紧，三见涪江秋叶陨。
祗缘二子日相从，便觉一瓢穷可忍。
东津晓作招隐赋，西楼暮得思归引。
文字能令酒盏寛，江山未放诗才窘。
分题踊跃谁避席，得句欢呼同彼隼。
泉名三逸本戏语，野史千年传不泯。
醉归半路飞蝙蝠，余兴中宵伴蚯蚓。
那知须鬓秃于笔，但见儿童长如笋。
留滞甘为西域胡，衰迟更结东游靷。
故山咫尺未成归，坐使苍颜厚如胗。

夜雨恰一尺，新秧高九分。
烟深数峰暗，涧急满山闻。
苍蔚添新翠，溟蒙蔼暮云。
田家方乐岁，泥淖也忘勤。

野棠开后忽飞来，又趁秋风海上回。
到国依栖应有梦，巢空月落旧楼台。

青田白鹤丹山凤，婺女姮娥两相送。
谁家绝世绮帐前，艳粉芳脂映宝钿。
窈窕玉堂褰翠幕，参差绣户悬珠箔。
绝世三五爱红妆，冶袖长裾兰麝香。
春去花枝俄易改，可叹年光不相待。

踏破登山屐，来寻傍水丛。
眼明千树底，春入数花中。
格瘦诗难写，香寒酒易空。
狂歌归秉烛，惊怪走儿童。

人生何处不从容，旋向僧家借短筇。
那为孤芳穷僻远，要留脚力上高峰。

异俗吁可怪，斯人难竝居。
家家养乌鬼，顿顿食黄鱼。
旧识能为态，新知已暗疎。
治生且耕凿，只有不关渠。

昨日罗刹心，今朝菩萨面。
罗刹与菩萨，不隔一条线。

虚亭乱石间，中有潜虬府。
澄湛源莫穷，旱岁为灵雨。

欲折杨枝别恨生，一重枝上一啼莺。
乱山重叠云相掩，君向乱山何处行。

出郭忽数里，雨余秋意偏。
远山青入雾，野水白平田。
鹭立斜阳去，牛依古树眠。
不辞泥泞极，即此是丰年。

肃我成命，于昭黄衹。
裘冕而祀，陟降在斯。
五音克备，八变聿施。
缉熙肆靖，厥心匪离。

雨凉窗户好，佳木正阴阴。
畎亩忧时念，乾坤济物心。
引泉聊自照，移竹更亲临。
尚想皇华使，风前拥鼻吟。

世乱无尔我，安心伏草茅。
从今离虿尾，向晚转花稍。
笔墨徜徉事，溪山淡泊肴。
祇留兰与菊，傍我作知交。

倚杖从容日未曛，望中一洗两眸昏。
晴云放出千寻岭，乔木团成几处村。
东去西来长道路，春耕秋获换郊原。
无穷物象相吞吐，妙趣谁知在不言。

倦游客子自无聊，不是江山景不饶。
危岸崩沙新改路，断渠横石自成桥。

沈沈石室疎钟后，寂寂莎池片月明。
多少学徒求妙法，要于言下悟无生。

小春霜宇晓，闲访古招提。
何岁斋鱼废，初弦顾兔迷。
先民堂上像，寓客柱间题。
僧户蜂分小，山形虎穴低。
松青江庙北，竹老野桥西。
亲汲聊煎茗，深登信杖藜。
琴师年九十，相见手重携。

花开花落古东溪，賸馥残膏今在谁。
后世那能接光焰，上人聊复问藩篱。
散花高座真无事，乞食空肠仅不饥。
急唤清风下佳树，尽吹尘土出诗脾。

酒泉我南邻，唤客青旗翻。
渴心若绊马，未骋意已奔。
平生无长物，取具一瓦盆。
万事漫不理，得酒双眉轩。
相传新丰坊，北奏司命门。
衣冠敬再拜，一病烦公痊。
富贵不敢愿，施我腰脾温。
今晨客舟出，落日鸣蝉繁。
属车得鸱夷，秉羽可解暄。
却爱毕吏部，神全不惊魂。
渠能给万瓮，甘老愚公村。

雪天无晨昏，尤难辨西东。
高低赋万象，偶尔一色同。
会臯日与月，终愁雨兼风。
居人掩关卧，况乃逆旅中。
买薪呼斗酒，黧颊生微红。

掩室摩竭国，老胡豁开顶门。
杜口毗耶城，净名败缺话柄。
提上古两端公案，发今朝一段威光。

已为春风一醉来，不知粧镜为谁开。
虙妃只解如飘雪，也费陈王八斗才。

卧闻落叶疑飘雨，起对空庭盖卷风。
政自摧颓同病鹤，况堪吟飒类寒虫。
忽思有客浑如我，却念题诗不似公。
已分虀盐终白首，可因霜雪媿青铜。

我先本唐相，奕世天衢行。
子孙四方志，有家在江城。
双松俨可爱，高堂因以名。
雅知堂上居，宛得山中情。
目有千年色，耳有千年声。
六月无炎光，长如玉壶清。
于以聚诗书，教子修诚明。
于以列钟鼓，邀宾乐升平。
绿烟亦何知，终日在簷楹。
太阳无偏照，自然虚白生。
不向揺落地，何忧岁峥嵘。
勗哉肯构人，处之千万荣。

一随菱櫂谒王侯，深媿移文负钓舟。
今日太湖风色好，却将诗句乞鱼钩。

子真家世子云乡，风力才华岂易当。
回首古人多隠约，致身今日独辉光。
谟明久合分三府，治剧聊须试一方。
从此政成何所报，百城无事祇耕桑。

宾主俱欢醉，高楼迥倚空。
形忘羁检外，酒散笑谈中。
晚市烟初白，秋园叶半红。
登临不厌数，朝夕是寒风。

衣进含风葛，觞称垂露浆。
更缠长命缕，仍泛引年菖。

叔子拟度骅骝前。

金屋人娇奈燕何，暮帘好卷放来过。
今年已见燕无数，何况明年燕更多。

幽芳不弄妍，人意自推先。
比德人间愿，同心事外贤。
香因天力与，名自楚词传。
桃李多颜色，相逢不敢鲜。

虐天子子是无天，谪一何妨惠亿千。
闻道蝎中犹滑涣，可偕五细尚穷边。

缲出烟丝轻袅袅，扫成雪帚重垂垂。
风流举世无过柳，总合殷勤把一枝。

黄云雁门郡，日暮风沙里。
千骑黑貂裘，皆称羽林子。
金笳吹朔雪，铁马嘶云水。
帐下饮蒲萄，平生寸心是。

未饶拄杖挑山衲，差胜袈裟裹草鞋。
吹面谷风冲虎过，归来松雨撼空斋。

十声槌下定纲宗，送去迎来事一同。
竖百横千有通变，笊篱无柄舀春风。

买鱼日日与狌狸，捕鼠有心奚待饥。
但免翻盆与覆碗，何须要见血淋漓。

弘毅规摹本末周，既难分付又难酬。
须知陋巷忧中乐，又识耕莘乐处忧。

有四宜休七不堪，岂容华皓尚痴贪。
固难唐突耆英社，尚可追攀老学庵。
酷嗜蟹螯聊自酌，高悬麈尾共谁谈。
吾闻多寿常多辱，伯始何须饮菊潭。

莲叶吹香，澹澹扁舟。
撑港斜斜，惊散一行。
白鹭西风，卷起梨花。

尉职最亲民，亦足行所学。
吾民苟安枕，微官有余乐。
尝闻长老言，人性原不恶。
迷涂偶忘返，见善宁不怍。
君能复其初，治行乃超卓。

礼文有俶，祀事孔明。
将以洁告，允惟齐精。
自盥而往，聿观厥成。
灵监下临，天德其清。

勾稽严密不通宾，因见楸花忆去春。

四夷妙赋无人诵，三酌酸文举世传。

九里松香古寺边，岭云深处涌青莲。
何年佛始入中国，此日山移自五天。
僧定白猿吟夜月，客游苍鹫舞秋烟。
幽人最怕山归去，自宿空亭听冷泉。

幽梦惊回烟雾帐，清泉起弄雪花盆。
风簷斜日一区蚊，淮水雨开萦练净。
钟山云卷露龙蹲，痴禅刚道属乾坤。
绿髪笔端能吐凤，雪髯胸次尚盘霓。
道山归去定何时，身外声名徒暴曜。
梦中忧患自临巇，乌靴长恨涴尘泥。

自识云门老，经时水石间。
尚嫌闻法少，随度七闽山。

国士多孤愤，君侯特长雄。
玉墀曾复辟，铁券会论功。
宇宙尊文物，华夷界土风。
力扶炎运正，此意合苍穹。

老来胸次扫峥嵘，投枕神安气亦平。
漫道布衾如铁冷，未妨鼻息自雷鸣。
天高斗柄阑干晓，露下鸡埘腷膊声。
俗念绝知无起处，梦为孤鹤过青城。

东风沛甘雨，百物一时好。
江南桃李尽，红紫到百草。
道傍负担子，寒食归祭祷。
念我淮上丘，三年不躬扫。

根随波共蔓，花更水相亲。
鱼跃翻成出，微光解照人。

潮平烟敛月明高，霁宇涵空见羽毛。
我自无能君了了，樯杆独倚调离骚。

廉问帝难人，朝庭辍重臣。
入山初有雪，登路正无尘。
去国鸣驺缓，经云住斾频。
千峰与万木，清听雨情新。

都来消帝力，全不用兵防。
道远擎空钵，深山踏落花。
船中江上景，晚泊早行时。
山寺钟楼月，江城鼓角风。
雨过花争出，云空月半生。
鸟正啼隋柳，人须入楚山。
高松飘雨雪，一室掩香灯。
遂有冥心者，还寻此境来。
又因风雨夜，重到古松门。
道晦金鸡伏，时来木马鸣。
谁来看山寺，自去扫松门。
此生还自喜，余事不相侵。
白鬓无心镊，青山得意多。
一春能几日，无雨亦多风。
苦雨秋涛涨，狂风野烧翻。
须知三尺剑，只为不平磨。
要路争先进，闲门肯暂过。
已难消永夜，况复听秋霖。
大雪路亦宿，深山水也吞。
卷帘黄叶落，鏁印子规啼。
亡国空流水，孤祠掩落花。
山魅隔窗舞，𫛳鸟入帘飞。
万里八九月，一身西北风。
磴危攀薜荔，石滑疎莓苔。
日落无行客，天寒有去鸿。
正思浮世事，又到古城边。
寻常风雨夜，应有鬼神看。
寄宿山中寺，相辞海上僧。
风吹榆荚叶，雨打木瓜花。
是星皆拱北，无水不朝东。
西风起边雁，一一向潇湘。
那堪怀远路，犹自上高楼。
白云风散尽，红叶水流来。
妾如无异意，君弃也甘心。
野过云根阔，山高树影长。
古迹应重别，生缘不暂停。
一个字未稳，数宵心不闲。
别地叶频落，去程山已寒。
但取诗名得，何论下第频。
早起赴前程，邻鸡尚未鸣。
白地一回雨，儿孙拾得金。
轩车在何处，雨雪满前山。
灯微山馆雨，角咽海城秋。
去帆看已远，临水立多时。
家贫为客早，路远得书稀。
瀑布五千仞，草堂瀑布边。
我忆云门寺，门前千万峰。
一瓶居无外，万木老禅中。
秋江洗一钵，寒日晒三衣。
空山行客少，独树晚蝉多。
一片月生海，几家人上楼。
窗寒风渐紧，灯落夜将深。
云梦几行去，潇湘一夜空。
无风来竹院，有月在莎庭。
故园从小别，夜雨近秋闻。
书剑别南州，炎荒万里游。
山盘樵径上，人到雪房迟。
路经秋雨后，人入乱峰来。
独树知秋早，孤舟觉夜寒。
马饥飡落叶，鹤宿晒残阳。
路远春行尽，家贫愁到时。
临水通宵坐，知君此兴同。
江声兼小雨，暝色入啼猨。
藕隐玲珑玉，花藏缥缈容。
红树醉秋色，碧溪弹夜弦。
网断蛛犹织，梁空燕不归。
倒身无著处，呵手不成温。
几多诗弟子，无限酒知闻。
床上小薰笼，韶州新退红。
看时人步澁，展处蝶争来。
酒味杂莲气，香冷胜于冰。
轮囷如象鼻，潇洒绝青蝇。
太宗皇帝真长策，赚得英雄尽白头。
曾题名处添前字，送出城人乞旧衣。
华阳观里钟声集，建福门前鼓动期。
陇右诸侯供语鸟，日南太守送名花。
八百孤寒齐下泪，一时回首望崖州。
让劫已令多士伏，沽名还得世人闻。
人为子推初禁火，花愁青女再飞霜。
楝花开后风光好，梅子黄时雨意浓。
兰汤备浴传荆俗，水马浮江吊屈魂。
城头椎鼓传花枝，席上抟拳握松子。
鸟向不香花里宿，人从无影月中归。
轻著冻痕销水面，密随和气入花根。
万木尽如花落候，四簷鸣□雨来时。
浓绿万枝红一点，动人春色不须多。
晚菘细切肥牛肚，新笋初尝嫩马蹄。
蝉离楚树鸣犹少，叶到嵩山落更多。
风和日暖方开眼，雨润烟浓不举头。
窗前闲咏鸳鸯句，壁上时观獬廌图。
可能有事关心后，得似无人识面时。
一点孤灯人梦觉，万重寒叶雨声多。
此心只待相逢说，时复登楼看远山。
九江有浪船难济，三峡无猨客有愁。
四海鱼龙精魄冷，五山鸾凤骨毛寒。
谁家绿酒欢留客，何处红楼睡失明。
雨露施恩无厚薄，蓬蒿随分有枯荣。
去年花下留连饮，暖日夭桃莺乱啼。
今日江边容易别，淡烟衰草马频嘶。
蛇蝎性灵生便毒，蕙兰根异死犹香。
三间茅屋无人到，十里松门独自游。
翻忆旧山青碧里，遶庵闲伴野僧禅。
不甘五等诸侯荐，直肯九重天子知。

荷花宫样美人粧，荷叶临风翠作裳。
昨夜夜凉凉似水，羡渠宛在水中央。

曹刘不免死，谁敢负年华。
文士莫辞酒，诗人命属花。
退之如放逐，李白自矜夸。
万古忽将似，一朝同叹嗟。
何言天道正，独使地形斜。
南士愁多病，北人悲去家。
梅芳已流管，柳色未藏鸦。
相劝罢吟雪，相从愁饮霞。
醒时不可过，愁海浩无涯。

何必不必，金刀玉尺。
甜者如檗，苦者如蜜。
二十年来，无处雪屈。

清晓步幽迳，庭芜带绿莎。
篱根惟有菊，池面已无荷。
高树蝉声急，远山寒色多。
小窗风日转，便觉似春和。

清诏名髙下紫宸，异方初喜见王人。
二年辇毂辞家逺，万里岷峨入眼新。
使者登车争揽辔，君王问俗颇忧民。
翰林劝酒非无意，知向明光作侍臣。

谁谓籊籊竿，乃不如劲草。
北风动地来，直节未易倒。

九还七返定三才，开辟抽添尽藉媒。
四象包含归戊己，精勤十月产婴孩。

黑鹰不省人间有，度海疑从北极来。
正翮抟风超紫塞，立冬几夜宿阳台。
虞罗自各虚施巧，春雁同归必见猜。
万里寒空祗一日，金眸玉爪不凡才。

从来重九如寒食，天气微阴正自佳。
莫问茱茰赐朝士，一尊随处有黄花。

人人尽有生缘，且非夷狄中原。
镇府出大萝卜，赵州亲见南泉。

公诗有意拂廉纤，令似欧阳韵更严。
犬子亦应惭赋缟，痴儿端合愧夸盐。
飞绵勃窣争平堑，冻笋槎牙欲堕簷。
胡避只今何处是，玉屏森映一峰尖。

早闻牛渚咏，今见鹡鸰心。
羽翼嗟零落，悲鸣别故林。
苍梧白云远，烟水洞庭深。
万里独飞去，南风迟尔音。

天骄远塞行，出鞘宝刀鸣。
定是酬恩日，今朝觉命轻。

清根灵气本仙通，白玉葩华绿玉丛。
山远莫寻幽谷水，洲香聊近百花丛。
神寒缥缈梅同格，英出繁多雪愧工。
篱下区区醉金蘂，郦卿应笑鹿皮翁。

风前无頼花飞急，少待须臾莫仓卒。
不堪姚魏遽飘零，尚有酴醾能秀发。

已先群木得春色，不与杏花为比红。
薄薄远香来涧谷，疎疎寒影近房栊。
全枝恶折憎邻女，短笛横吹怨楚童。
坠萼谁将呵在鬓，蕊残金粟上眉虫。

昂藏野鹤混群鸡，志在云天失路悲。
湖海稻粱元未足，虞衡罗网莫轻施。
独怜铩翮垂寒雨，可念长鸣向晓曦。
却使群乌惊羽翼，上林能占主人枝。

汉法忠贤有不容，遂持名节隠蒿蓬。
生灵莫见真儒效，爵禄多酬战士功。
燕市终难沽美璞，鱼罗安得挂飞鸿。
圣朝高士优游甚，自有行藏继祖风。

九江虽侨寓，城东乃松楸。
泉府固劳冗，十日得一休。
朝出暮可还，驾言循故丘。
雨洗川原浄，鸟啼岩谷幽。
白杨吟悲风，涧水咽长流。
江西走浊浪，中有蛟鼍游。
可望不可涉，裴徊倚山陬。
眈眈林间鸲，岁老爪如钩。
飞下啄余祭，肉食惟自谋。

绛阙嵯峨映五云，华簪合遝会芳宸。
尽收残腊严凝气，散作新年浩荡春。
盏斝频宣恩意重，金丝徐韵乐声纯。
欲知朝野欢娱处，听取三呼万岁人。

鹦柔猩艳胜西川，有色无香意态妍。
吟令美招名友聚，眠春羞并醉妃传。
锦城红濯垂丝雨，绣幄青笼秉烛烟。
莫待臙脂成粉去，月明便好泛金船。

异俗吁成怕，吾身行若何。
略人仍负担，祭鬼更鸣锣。

东望迢迢百尺台，清风徒念故人来。
幸空讼缿澄心坐，喜得诗筒盥手开。
不觉登高佳节到，未期行旆几时回。
尧山虽与民同乐，阻共车公把酒杯。

新罗砑红裙𫌇齐，彩缕刺衫花倒提。
新晴暖日丽烟草，金兽啮锁藏春闺。
朱桥逼江晓沙白，锦带交风大堤窄。
兰洲遗翎得残碧，归来惊飞上娇额。

姜子嗜酒不良行，诸公俛顾慙登瀛。
尚堪坚坐作周鼎，底用诗名满凤城。

正月年首初春，□□改故迎新。
李玄。
项托七岁知事。
若。

春云漠漠雨踈踈，小𦩘冲烟入画图。
除却淡妆浓抹句，更将何语说西湖。

我皇开国十余年，一辈超升炙手欢。
闲向五门楼下望，衙官骑马使衙官。

一匊吴山在眼中，楼台累累间青红。
锦颿后夜烟江上，手抱琵琶忆故宫。

国微地蹙政无纲，其奈嬴秦势日强。
遣胙已非仍入贺，却因致霸遽称王。

元英以隠名，务德以仕显。
人言不同调，是说一何浅。
丈夫生世间，出处各有意。
仕以行其道，隠以求其志。
一以隠为高，伊吕当不起。
一以仕为乐，夷齐不饿死。
我观二子心，舒卷如春云。
邂逅作霖雨，本是版筑君。
乃祖配子陵，桐江饱风月。
乃孙拥麾幢，遗爱浃闽粤。
相望二百年，家学留青编。
冥鸿与栖凤，进退两俱贤。
秋冬享烝尝，瞻像不泚颡。
独抱元成经，肯作世南匠。
种田刈禾黍，种圃收兰芝。
请诵裳华篇，有之以似之。

念尽已知木偶，多闻早慰诗流。
北海幸君知举，东家未我为丘。

春看洛城花，秋玩天津月。
夏披嵩岑风，冬赏龙山雪。

山木漂摇卧弋阳，因思太白夜淋浪。
西窗一榻芭蕉雨，复似当时水绕床。

昔年双颉颃，池上霭春晖。
霄汉力犹怯，稻粱心已违。
芦洲寒独宿，榆塞夜孤飞。
不及营巢燕，西风相伴归。

一字新声一颗珠，转喉疑是击珊瑚。
听时坐部音中有，唱后樱花叶里无。
汉浦蔑闻虚解佩，临邛焉用枉当垆。
谁人得向青楼宿，便是仙郎不是夫。

忘言编简倦三复，适意丝桐聊再行。
已共白云论久要，更寻青鸟问长生。
按行泉石苔侵屦，披拂松篁露湿缨。
此事洪崖知我旧，归与端合与同盟。

宜城一变宣城様，入手便如锥画沙。
但喜中书头未秃，不妨诗老梦生花。

万象森罗等印心，了无一物可疏亲。
大梅坐此成窠窟，到老何曾解转身。

天教国色傲春华，不肯争先伍杂花。
西洛尘埃长太息，名园今属犬羊家。

百法还丹数，玄门各自深。
真空光似日，解脱本由心。
迷惑终无应，精修重古今。
循环岂暂息，七宝聚高岑。

宝奁寡贡笑权臣，筠掩分甘荷故人。
天下众鳞谁出右，淮南双玉忽尝新。
未知丙穴果何似，只恐子鱼无此珍。
敢遣腹腴劝年少，一杯端合寿吾亲。

地僻断知闻，相过知有君。
晴溪堪数石，晚岫暗通云。
果熟猨无数，松高鹤不群。
深居岂无事，终胜世纷纷。

风骚推上将，千古耸威名。
子美尝登拜，昌龄合按行。
笼纱疑旆影，击钵认金声。
唱和知谁敌，长驱势已成。

寒流不相待，舟楫定何如。
岁事日已宴，客行谁与娱。
淮鱼将入馔，江酒且倾壶。
我似离群雁，汀洲片影无。

夜长更长睡复觉，欲雪不雪寒且风。
人如胡越不觉异，酒味圣贤聊复中。
客来不语虽礼简，宾去献弓而爱同。
书生多口慎勿出，累圣消兵在此中。

出处陶潜宅，兴亡炀帝堤。
窗扉容点缀，原野自高低。
地迥栖难稳，风高去易迷。
颠忙能几日，萍满水东西。

破晓凭鞍野兴浓，鹭飞先我过村东。
绿针细细稻浮水，绛雪纷纷花舞风。
陌上秋千喧笑语，担头粔籹簇青红。
谁知老子裴回意，绝爱山横淡霭中。

寇迫兵单路已穷，河冰偶合片言中。
但令有道蒙天助，阻水犹图背水功。

偶逢豺虎寝天关，事有当言耻口缄。
不建侯藩控西北，别求何策保东南。
幸投草野言无弃，退就山林老亦甘。
束起旧书归旧隠，远依福曜炯台颜。

子能承父业，赚杀几多人。
家破人亡后，无门寄此身。
愁人莫向愁人说，说向愁人愁杀人。

登台坐想遗民钓，入寺行歌李白诗。
竹榻蒲团僧定早，清鞋布袜我归迟。
云边扫石留题处，月下凭栏把酒时。
百尺苍松唐旧物，问渠尝阅几兴衰。

路转几多曲，山登千万重。
未游走马泽，先看鬭鸡峰。
高树出云耸，寒泉趁石舂。
徜徉因觅句，时复倚青松。

黄金无足色，白璧有微瑕。
求人不求备，妾愿老君家。

吹无孔笛，和毡拍版。
父子和同，冰炭相反。
末上之机果若何，定州元出花瓷碗。

吾道丧已久，吾师何此来。
门无尘事闭，卷有国风开。
野迥霜先白，庭荒叶自堆。
寒暄吟罢后，犹喜话天台。

青山节节皆龙冢，蜕骨崚嶒幻此藤。
栗楖生来呼上座，猕猴拾得奉胡僧。
子能致此须牙具，我试携之气力增。
欲上泰山宾出日，便须著脚共猱升。

可人黄外孙，来吾与汝言。
是为慈溪嫡，未离嵩绿门。
以身答世谱，学问为本根。
吾言虽老拙，铭心其永存。

北山之高，表我东底。
惟山降神，生何夫子。
维何夫子，文公是祖。
是师黄父，以振我绪。

衮衮孤城里，惟君离俗居。
车鱼绝嗟叹，诗酒养冲虚。
掩面羞龙断，澄心对古书。
天其假幽寂，停滀合何如。

三分春色一分空，莫负花前酒满钟。
醉里是非浑忘却，任它禅客自分宗。

黄衫纱帽佳少年，炯然饿虎穷山渊。
不居秦鹿祖龙畔，却走碧鸡金马边。
左手斜执巨灵凿，右手敬抱禹贡篇。
离堆顺流已受命，一下不打天吴鞭。
有时挟弹暮云表，有时蹴游春风前。
有时却自著绛帕，走入药市寻神仙。
为人定似李太白，学道定似葛稚川。
孙翁走避乖崖叟，遣仆送画不取钱。
神君庙食与画像，千古万古当流传。
我昔梦上神君殿，偶值蓬莱众真宴。
洛阳开尽姚黄花，铜驼陌上难相见。

长风送羽翼，千里逐阳和。
朔漠应飞雪，江湖始见波。
识时机不浅，愁旅叫空多。
勿以稻梁故，早飞乘网罗。

扬眉轩然，意轶万里。
亦将焉往，而竟斯止。
曰远游者，以是为游。
疾走息阴，彼将安休。

空遗费仙迹，不见庾公游。
草木皆新色，江山余故愁。

奉常珍重末僚情，许以疎慵簉俊英。
已办初筵酬物色，更将余事到诗盟。
贪吟不惜挥貂笔，忍醉何妨釂兕觥。
细踏芳菲过腴润，桃蹊红雨报新晴。

秋清未脱暑衣裳，稍上城楼过苑堂。
北面芰荷南面桂，水香吹乱月中香。

青山白水对开帘，佳句中边胜蜜甜。
机杼由来千丈锦，区区割截笑江淹。

苍松翠竹映斜晖，野菊花开过客稀。
叶底黄虫作寒茧，雨余蝴蝶满园飞。

解弹无弦琴，急拍红牙碎。
得生覩史天，冤债有头对。
须知泐潭禅，妙出言诠外。
猛焰炉中堕指冰，箭锋拄处君休昧。

亲见卿为月，频移使者星。
藻虚南涧碧，萱落北堂青。
遗下新褕狄，空传训宁馨。
又孙还又子，玉树满阶庭。

老蕨漫山凤尾张，青枫直干如攒枪。
山深岚重鼻酸楚，石恶淖深神惨伤。
阴崖风生吹客急，草中枯株似人立。
昳晡卓幕先下程，将士黄昏始相及。

一味伽那已默传，随机任运且忘年。
翻经不落摩腾后，成佛仍居谢客前。
教海就舟方见圣，宗门得髄始通禅。
萧斋一炷寒沈水，了尽因缘与自然。

江山千古仙人地，城郭三春刺史天。
文士莫如今日盛，方袍更比别州偏。

孤云飞陇首，颢气满商中。
警鹤仙盘外，圆蟾浴殿东。
浦寒珠有泪，岩迥树生风。
星彩沈榆荚，霜华袭桂丛。
光摇银烛乱，影射玉壶空。
露馆迷秦甸，冰台接魏宫。
绕枝惊暗鹊，促杼思阴虫。
更想离居恨，回肠几处同。

霜薄东南地，江枫落未齐。
众山离楚上，孤棹宿吴西。
渚客留僧语，笼猨失子啼。
到家冬即是，荷尽若耶溪。

卸马板桥西，扁舟逆上溪。
水锼岩骨断，烟截树头齐。
野鸭惊人起，村鸡上树啼。
老农头雪白，犹自把鉏犁。

轻云著地柳垂丝，百尺高台独步时。
遥爱南邻红杏树，晓来新有过墙枝。

遥遥华胄自由余，识量深沉岂浅夫。
半载从游殊半面，临行一语可能无。

患难相亲似子稀，倐然分手重伤悲。
官闲肯忆西湖上，淡月寒梅只自知。

荒鸡隔水啼，汗马逐风嘶。
终日随征斾，何时罢鼓鼙。

金明池道绿阴稠，万点颠忙正可愁。
马上只贪看舞雪，不知飞满帽簷毬。

花木楼台锦不如，关门下瞰更凌虚。
他时老子如相过，认取东来青犊车。

大风北来沙触面，行人咫尺不相见。
寒日无光天地晦，一似项刘睢水战。
四山确荦路摧车，磵壑涓流长一线。
土簷烟突两三家，鬼貌鹄形何物变。
葛卢牛语谁能别，公冶禽言难复辨。
古磁浊酒时招饮，破瓮酸虀聊自荐。
吾闻临菑称巨丽，十二山河据形便。
姑尤聊摄旧提封，夷吾小白初营建。
三归反坫侈国中，九合衣裳出幽鄄。
孟姜洵美共翱翔，稷下群游逞雄辩。
盛衰气脉不可测，往来今古更相禅。
干戈流徙人物换，水火崩腾陵谷转。
会使雍门重感慨，无复苏秦昔夸羡。
山东负海犹如此，六合茫茫难臯遍。
安得长剑倚白云，手抉狂飚清九县。

海凤飞来不敢栖，旧条新刺利如锥。
茫茫出得出不得，只许拚身到者知。

渐台人散长弓射，初噉鳆鱼人未识。
西陵衰老𰬸帐空，肯向北河亲馈食。
两雄一律盗汉家，嗜好亦若肩相差。
食每对之先太息，不因噎呕缘疮痂。
中间霸据关梁隔，一枚何啻千金直。
百年南北鲑菜通，往往残余饱臧获。
东随海舶号倭螺，异方珍宝来更多。
磨沙瀹沈成大胾，剖蚌作脯分余波。
君不闻蓬莱阁下驼棋岛，八月边风备胡獠。
舶船跋浪鼋鼍震，长镵铲处崖谷倒。
膳夫善治荐华堂，坐令雕俎生辉光。
肉芝石耳不足数，醋芼鱼皮真倚墙。
中都贵人珍此味，糟浥油藏能远致。
割肥方厌万钱厨，决眦可醒千日醉。
三韩使者金鼎来，方奁馈送烦舆台。
辽东太守远自献，临淄掾吏谁为材。
吾生东归收一斛，苞苴未肯钻华屋。
分送羹材作眼明，却取细书防老读。

云巢八十翁，观化得三昧。
无声凉月下，适意芳草外。

翦水工夫入细难，筛尘屑末粲豪端。
司寒便合修年谱，凌室何妨践世官。
惠可立时师受记，焦先卧处众争看。
只缘一窍丹成熟，四体那拘瘠与胖。

此段光明，辉天鉴地。
灵山错话，曹溪错指。
雾暗云屯兮历历常明，地陷天崩兮也只如是。
赚杀你。

峥嵘丞相府，清切凤凰池。
羡尔瑶台鹤，高栖琼树枝。
归飞晴日好，吟弄惠风吹。
正有乘轩乐，初当学舞时。
珍禽在罗网，微命若游丝。
愿托周周羽，相衔汉水湄。

竹外青原久不看，书来賸喜报平安。
修筠流水故亦有，高士韵人良独难。
杜老不应栖锦里，谪仙终合见金銮。
兹亭便与图经载，何况制名繇孟韩。

吾家在何许，水泉修竹林。
鸥鹤失闲伴，跂予有遐心。
窗前小梅花，耐霜笑吟吟。
小待新酒熟，冷蘂劝清斟。

人物熙朝盛，琼林夐出群。
髙名题鴈塔，平步上青云。
未应三壬兆，先修万日坟。
丹台应有籍，脱屐谢尘氛。

蜂采群芳酿蜜房，酿成犹作百花香。
化工却取蜂房蜡，剪出寒梢色正黄。

篱竹又离箨，沼荷还叠钱。
我来成伫立，公为起高眠。
清静子云宅，扶疎陶令篇。
三年浑易尔，此别各苍然。

铁胎重整英仪峻，燕厦新成暑气凉。
韶石徧图辉壁落，荔枝分植映房廊。
开元旧事丰碑在，家笥犹传故笏囊。

漠漠江湖梦，萧萧禾黍秋。
清笳吹落日，白发过西州。
池涸神龙逝，山空老凤愁。
惟余关外水，寂寞自东流。

忠孝非两心，事君如事父。
事君贵以人，事父孰为愈。
真贤绝骅骝，骨相未易取。
愿子继法真，毋令老江浦。

何郎好兄弟，爱我往来频。
人作交游看，情如骨肉亲。
茅庵思共隠，蕙帐暖生春。
别后长相忆，寄书无便人。

蓬莱宫中春草绿，君王无事欢不足。
宜春北院小蛾眉，日日霓裳按新曲。
侍女倾心复尽计，歌舞君前不如意。
今年新得太真妃，从此龙颜不胜喜。
望春楼下纥那歌，枉说扬州古铜器。
梨园乐府两部齐，尽歌乐府新歌词。
君门谁道九重远，岁久欢声闻远夷。
渔阳万骑仓黄入，帐中妃子吞声泣。
当时掌上不忍看，玉骨埋时烟雨湿。
属车尘远空邮亭，邮亭牧竖嗟娉婷。
凌波袜在香未绝，万人争看俱伤情。
一朝持入咸阳市，空得千金贾客惊。

无鬼玄谈雕苦空，端能问字过杨雄。
韩琮不生王驾死，乞君明月与清风。

雪中桃花夜来折，儿稚犯寒争欲摘。
老仙呵手撚吟笔，指以谓余还叹息。
已作匆匆十月开，人间安得千年枝。

以大圆觉，为我伽蓝。
过去诸佛罪不重科，见在菩萨理无曲断。
未来学人，咄，切忌草里辊。

百钱买菅席，锦茵亦何加。
疋布缝粗裘，安用狐腋奢。
昨者南山僧，松肪寄一车。
可以照读书，坚坐待朝霞。
顾影为发笑，山童双髻丫。
一掬琴高鱼，聊用荐夜茶。

共相呼唤醉归来。
。

山中二月闻杜鹃，百草争芳已销歇。
绿阴初不待薰风，啼鸟区区自流血。
北窗移灯欲三更，南山高林时一声。
言归汝亦无归处，何用多言伤我情。

不息之谓诚，诚所以入德。
无微而弗大，何往不可适。
惟其能言者，自求其所得。
唯其自得之，久而能弗失。

凤食实已美，龙吟声更奇。
惜无蔡邕识，那得马融吹。

开元留翠刻，昭代奉宸游。
绿酒联杯泛，红泉满字流。
澄清涵玉宇，潋灔转银钩。
霄堮奎躔布，龟图洛画浮。
偃波分密坐，垂露直前旒。
若许铭天德，圜青岂易俦。

焦琴月下听，露柱却知音。
世人应不会，侧耳立松阴。

蚕月桑叶青，鶑时柳花白。

千树繁红遶碧泉，正宜尊酒对芳年。
明朝欲饮还来此，只怕春风却在前。

一去朝阳寂不闻，西康台北起寒云。
梧花竹实年年事，柰此喧啾百鸟群。

小轮轻线妙无双，曾伴幽人酒一缸。
洛客见诗如有问，辗烟冲雨过桐江。

穷山候至阳气生，百物如与时节争。
官居荒凉草树密，撩乱红紫开繁英。
花深叶暗耀朝日，日暖众鸟皆嘤鸣。
鸟言我岂解尔意，绵蛮但爱声可听。
南窗星多春正美，百舌未晓催天明。
黄鹂颜色已可爱，舌端哑咤如娇婴。
竹林静啼青竹笋，深处不见惟闻声。
陂田遶郭白水满，戴胜谷谷催春耕。
谁谓鸣鸠拙无用，雄雌各自知阴晴。
雨声萧萧泥滑滑，草深苔绿无人行。
独有花上提葫芦，劝我沽酒花前倾。
其余百种各嘲哳，异乡殊俗难知名。
我遭谗口身落此，每闻巧舌宜可憎。
春到山城苦寂寞，把盏常恨无娉婷。
花开鸟语辄自醉，醉与花鸟为交朋。
花能嫣然顾我笑，鸟劝我饮非无情。
身闲酒美惜光景，惟恐鸟散花飘零。
可笑灵均楚泽畔，离骚憔悴愁独醒。

东城独屏居，有客到吾庐。
发廪因舂黍，开畦复翦蔬。
许酣令乞酒，辞窭任无鱼。
徧出新成句，更通未悟书。
藤丝秋不长，竹粉雨仍余。
谁为须张烛，凉空有望舒。

荆璞虽未琢，须成圭璧珍。
峄桐虽未弦，须奏云和音。
抱此材质良，识真岂无人。
荐进居禁严，持美以效君。
永为廊庙器，陋彼瑚琏陈。
胡然久贤劳，展骥沧海滨。

鸳鸯对浴银塘暖，水面蒲梢短。
垂杨低拂曲尘波，蛛丝结网露珠多，滴圆荷。
遥思桃叶吴江碧，便是天河隔。
锦鳞红鬣影沈沈，想思空有梦相寻，意难任。

每愧诗无古风调，背山楼阁晒花裈。
稍知海若吞河伯，敢眩蹄涔一勺浑。

莫问今人与古人，汉家红腐本陈陈。
年来饥馑因师旅，何计归田了此身。

而今父老千行泪，一似当时去越时。
不用镌碑颂遗爱，丈人清德畏人知。

凿河千里走黄沙，浮殿西来动日华。
可道新声是亡国，且贪惆怅后庭花。

峡口大江急，剑门天下奇。
不因逢使节，安得入公诗。
万里轻来去，一心无险夷。
可怜门下士，犹惜别离私。

百年均梦幻，俯仰在一室。
况乃物外人，身闲有余力。
朝来忽改作，轩牖开虚寂。
匡床竹火炉，棐几贝叶帙。
清风常入座，飞尘不沾席。
煑茗焚香净扫除，賸种松杉障西日。

浮生何适非寄，百虑非言可宣。
谁能寻访乐土，吁天侨立西川。

江水不流廉节去，清名长解胜贪泉。

我七君六旬，从会知无期。
但贪言议合，不悮光景非。
先生明当别，吾将俦决疑。
欲言尚何限，记一十已遗。
及其未溘先，幸无靳珍题。

冰枯雪老尚天台，使我诗肠日九回。
归去来兮须岁暮，岁云暮矣不归来。

戴角擎头与么来，当机一拶顶门开。
行行勿谓无知己，阃外威权善自裁。

一尘入正受，诸尘三昧起。
诸尘入正受，一尘三昧起。
三昧与正受，门檈作碓觜。
起灭无定时，恰如眼见鬼。
正受非正受，云何作道理。
一去寥寥七百年，下载清风今未已。

无正文。

空江沄沄鸟飞疾，别浦斜阳帆影直。
水程依约雁前回，日日沙头候风色。
江蓠摇落三湘秋，云中烟树谁归舟。
危樯数尽碧云合，人倚高楼生暮愁。

松毛巧妇禽，螺壳寄居虫。
二物自广大，那知十方空。

千年松树冻欲死，夜半老僧眠树根。
一片海云吹不散，白龙拖雪上昆仑。

昔者温简舆，王屋颇清旷。
建封礼为罗，非复无度量。
落胆劾权臣，笼街速官谤。
舆栈胡不归，猿鹤俨惆怅。

一庄纯种菊，此地著诗仙。
再世陶元亮，三生魏仲先。
餐英知正味，饮水得长年。
每见君吟稿，予怀亦洒然。

地收楚蜀西南水，天与江湖旦暮风。

自程文法较锱铢，汗竹韦编付烬余。
倒置重轻矜缜密，不知三十六年疏。

启国恩章称，颁恩典册徽。
都人瞻卤簿，王子泣缞衣。
落日随丹旐，悲风引素帏。
西城供祖奠，惆怅昔游非。

时节浇松近，人家擘纸归。
但知题墓好，不笑乞墦非。

水际开花千万窠，初鶑时逐丽人歌。
欲知太守行春乐，只向东城得最多。

右文天子朝明光，汉陛晓列千官行。
罢朝不归按霓裳，黄门群袭御殿香。
翠盖趣驾黄微张，日高宫树遮回廊。
侍臣进册俨在旁，香罗覆帕牙籖长。
前规尧舜后三王，六维龟鉴策最良。
圣心自约昔未堂，日有所就月有将。
公书万卷胸中藏，海涵地负谁可当。
官粗住下百报忙，独留真儒传紫皇。
茶瓯拜赐近御床，天颜咫尺瞻龙章。
金叶旧事不足方，人如禇马才亦常。
说定惟服宁可忘，设施行当见庙堂。
可使风俗还轩黄，有时问道崆峒乡。
广成之师寿百昌，千有三百岁未央。

远宦非予欲，浮生如此何。
几时俱省定，终日念渐摩。
流水嗟蓬转，青云喜雁过。
寄书盈万字，不似泪痕多。

青山隐隐水迢迢，秋尽江南草木凋。
二十四桥明月夜，玉人何处教吹箫。

仲夏暑尚薄，孤村日尤长。
僧坊初施浴，行路亦馈浆。
老我绝人事，终日坐虚堂。
南北两松棚，细细吹清香。
堂中无长物，独置湘竹床。
我睡仆亦休，睡觉谁在傍。
起坐拭两眦，小山鬰苍苍。
安得乌有生，俱老无何乡。

东瓯别业寄秋云，平昔题桥墨尚存。
故郡曾登太守榻，上都频扫相君门。
挥毫月殿香盈袖，锡䜩星津酒满樽。
归去吏民如问我，五年书命紫薇垣。

万缘冥数有兴颓，不为劳民与费财。
常怪丘渊犹改旧，足令蓍蔡可知来。
黄图左辅今仍重，甲令名藩此正该。
过去英贤联踵武，几多能事悉尘埃。
僝工匠石三农隙，唾手公堂一旦开。
妙选栋梁虹宛转，触新廊庑雁徘徊。
落成幸有羔羊酒，能赋欣逢锦绘才。
衰老专城无异术，祇将勤拙任家陪。

葛相终宜马革还，未开天意便开山。
生欺仲达徒增气，死见王阳合厚颜。
流运有功终是扰，阴符多术得非奸。

深知道长属仁贤，甚爱阳来复旧毡。
凤历新灰浮缇室，牛星初度转青天。
五云嘉气书周典，七日灵文验孔编。
忽忽穷愁休怅恨，东风已到玉梅前。

合眼跳黄河，未有过得者。
岂惟不得过，身亦须判舍。
告君过河妙，止要具船筏。
乘时等风去，过此无别法。

宽作迟留计，难期岁月功。
方惊鼠辈舞，未觉马群空。
度暑苏病骨，涉秋悲候虫。
长江二千里，只欠一帆风。

乱山森立围古房，重碧叠青天与长。
钟奇孕秀为隽良，有如六子争轩昂。
胸次襞积云锦章，汉之晁董唐常杨。
当日折冲阵堂堂，尺箠不折筑受降。
皇上吁俊奄帝王，士孟其晋如康庄。
即今劝驾观国光，接翼便合鸳鹭行。
后先差池似未妨，一夔自足开天荒。
五大次第趋岩廊，怀宝判阅三星霜。
一杯首饯江夏黄，一诗窃比振履商。
功名逼人未易量，坐来相映眉间黄。
谁遣大宅浮春阳，他年朝路偕翺翔。
惟南有斗耿昊苍，一字定寄渔樵乡，老子善诵君叵忘。

艰难罹歉岁，寂寞向他州。
分绝青云上，家遥沧海头。
空江荡寒月，枯苇积荒洲。
不奈谯城角，呜呜吹乱愁。

相业兵韬材总堪，君王喜与阿戎谈。
枢机旋转斗垂北，殿阁邃清风自南。
主圣端如干用九，公归当待汉登三。
史家莫比唐房杜，大似商宗旧学甘。

蓼岸飞寒蝶，汀沙戏水禽。

龙盘虎踞树层层，势入浮云亦是崩。
一种青山秋草里，路人唯拜汉文陵。

百年鄠杜家相近，人物凋零我独惊。
但见少陵能继祖，不闻小陆可优兄。
终朝诗赋遒仍郁，老去文章健更成。
敢拟济河轻一战，隐然望已怯长城。

佛子身归乐国遥，至人神会碧天寥。
劫灰沈尽还生妄，但向平沙看海潮。

渐向浮生老，前期竟若何。
独身居处静，永夜坐时多。
厌逐青林客，休吟白雪歌。
支公有遗寺，重与谢安过。

冷筛千嶂雨，寒□一钩□。
不放香烟出，长教隔画簷。

全师出雁塞，百战运龙韬。
金络洮州马，珠装夏国刀。
度沙风破肉，攻垒雪平壕。
明日受降处，甲齐熊耳高。

乱猨啼处访高唐，路入烟霞草木香。
山色未能忘宋玉，水声犹是哭襄王。
朝朝夜夜阳台下，为雨为云楚国亡。
惆怅庙前多少柳，春来空鬬画眉长。

海燕翩将乳，戎葵粲已繁。
鱼船初入市，莼担未过门。
年耄停朝课，家贫省小餐。
所欣行药处，秧稻遍村村。

圣人垂大训，奥义不苟设。
天道殃顽凶，神明祐懿哲。
斯言犹影响，安得复回穴。
鲧瞍诞英睿，唐虞育昏孽。
盗跖何延期，颜生乃短折。
鲁隐全克让，祸机遂潜结。
楚穆肆巨逆，福柄奚赫烈。
田常弑其主，祚国久罔缺。
管仲存霸功，世祖成诡说。
汉氏方版荡，群阉恣邪谲。
謇謇陈蕃徒，孜孜抗忠节。
誓期区宇静，爰使凶丑绝。
谋协事靡从，俄而反诛灭。
古来若兹类，纷扰难尽列。
道遐理微茫，谁为我昭晰。
吾将询上帝，寥廓讵跻彻。
已矣勿用言，忘怀庶自悦。

好山行尽眼重开，菜叶流金逐水来。
莫谓闲门容易掩，松边有路不生苔。

壮兹逺猷，卓兹伟志。
一时之英，而不大试。

病躯自觉海天遥，瘦马谁教作意跳。
也是诸侯老宾客，不妨造物恶相撩。

红芳过尽绿阴多，索寞无如长日何。
午影迟留成蕴暑，熏风飘荡作清和。
梦余欲騐松生腹，棋罢真知斧烂柯。
还想高吟酬美景，讼庭岑寂长青莎。

昔在桃溪少壮时，而今衰飒鬓成丝。
悲欢三十年中事，付与寒窗酒一鸱。

皤然渭水起垂纶，何似首阳清饿人。
只在一尘分变态，高名勋业两难泯。

胜日邀朋醉北园，森森乔木欲参天。
更无粉色污尊俎，只有琴声敌管弦。
腊酒旋开浮绿蚁，春芽初破瀹新泉。
欲修禊事清明近，曲水流觞拟晋贤。

横浦亦何好，人烟眇荒墟。
所以常闭门，九年唯读书。
余幼好奇服，玉佩而琼琚。
念往复推来，薰然乐有余。
客有不知者，笑我长勤渠。
目昏心则莹，道腴形自枯。
千载陶渊明，箪瓢常晏如。
譬彼鸡绣群，有此海鹤孤。

万物自全璧，蒙庄安可齐。
月高松影细，风急鴈行低。
谁把丹青入，难将竹帛题。
寒山应笑我，携手隔云泥。

峡螭老解语，百丈潭底闻。
毒波为计校，饮血养子孙。
既非臯陶吏，空食沈狱魂。
潜怪何幽幽，魄说徒云云。
峡听哀哭泉，峡吊鳏寡猿。
峡声非人声，劒水相劈翻。
斯谁士诸谢，奏此沉苦言。

叹昔英豪气，俄成一老翁。
近年头尽白，今日耳犹聋。
品位无丞职，是非随晓风。
难陀能反听，梢境已消融。

谁将白莲子，固向峰顶栽。
非学远公社，兼无陶令来。
去世迹何旷，诛茅心已灰。
不知岁月改，但见此花开。

胎化呈仙质，长鸣在九臯。
排空散清唳，映日委霜毛。
万里思寥廓，千山望郁陶。
香凝光不见，风积韵弥高。
凤侣攀何及，鸡群思忽劳。
升天如有应，飞舞出蓬蒿。

闻名不如见面，见面不如闻名。
两重虚假，一对眼睛。
不近人情处，是句也刬，非句也刬。
一味拍盲时，逼犬透墙，证龟成鼈。
如斯杜撰，岂堪人师。
谁知千里同风句，却有乐山居士知。

花枝草蔓眼中开，小白长红越女腮。
可怜日暮嫣香落，嫁与春风不用媒。

家在岷山第一流，世收科级万人头。
同时看接才华盛，大梦真成顷刻休。
尚忆依莲王俭逸，空传治县次公优。
茫茫蝼蚁王侯尽，六六峰前汗漫游。

军器甲，夜后更生光。
折毁月形方上窖，离营百步正相当，远去更宜长。

古来儒墨本同源，罪福区区不足编。
燕飨正须依孔圣，慈悲何必异金仙。
静思有物参元化，俯视含生共一天。
梁武汉明俱泥佛，得言失旨岂其然。

烟笼天阙青鸳湿，水涨官河画鹢浮。
解赋春阴三十首，不应惟有宋鄜州。

片雨过青天，山云归绝岭。
林际隠微虹，溪中落行影。
还看陇首飞，复爱山间静。

公事岂不猥，吾性自有适。
驩言春风物，洗山出怪石。
何幸此土壤，顽骜压空碧。
崭岩有天姿，畚锸不待力。
横如剑出泥，纵若月退蚀。
乃知凶谗辈，暂为忠良贼。
后皇德清明，万类各有职。
吾悲兹世人，因之聊叹息。
尝闻道人语，无垢法第一。
多谢读易者，洗心如玉璧。

月露庭中锦绣筵，神光五色一何鲜。
世间工巧如求得，四至卿曹亦偶然。

浣衣轻浣布，布缕不如丝。
丝坚犹易穿，布弱从可知。

天星坠地化为石，盘石即是星之精。
观天必识经纬象，相地始知流峙情。
豹林将军累世显，龙冈文章千载名。
古人妙中非浪漫，发抉幽微在此行。

拂绿穿红丽日长，一生心事住春光。
最嫌神女来行雨，爱伴西施去采香。
风定只应攒蘂粉，夜寒长是宿花房。
鸣蝉性分殊迂阔，空解三秋噪夕阳。

山中寂寞无与语，陇客适从何许来。
每慨俗人言少味，宁知凡物忌多才。
关山坐隔月千里，湖海相忘酒一杯。
毕竟与渠毛羽别，窥簷群雀漫惊猜。

沧江一身客，献赋空十年。
明主岂能好，今人谁举贤。
国门税征驾，旅食谋归旋。
皦日媚春水，绿苹香客船。
无媒既不达，余亦思归田。

缭垣虚昼静沉沉，两行槐阴一径深。
细雨入帘供洪溽，清谈参坐共萧森。
柳边花底随官事，绿暗红稀惜壮心。
正以头风无藉在，诗翁佳句敌陈琳。

质肃英声盖九州，名孙吾获与之游。
胸中所学万青简，堂上有亲双黑头。
买砚新添行橐重，抄书勤过野庐幽。
雕鞍长剑纷纷是，人物如斯岂易求。

白笴夜长啸，爽然溪谷寒。
鱼龙动陂水，处处生波澜。
天借一明月，飞来碧云端。
故乡不可见，肠断正西看。

今年五月冷非常，拥袖无聊一老尪。
应俗但宜司马好，全生不必次公狂。
绛人甲子差相近，皇考庚寅暗自伤。
病酒客楼听泥屐，愁边更用雨淋浪。

乐物羁栖伴，筋骸放逐余。
自甘门有雀，宁叹食无鱼。
倾盖情文腆，投醪笑语舒。
晚途多感慨，頼此得时祛。

远乡劳薄宦，彩服共思亲。
耿耿胸中事，纷纷眼底尘。
与谁同别岁，到此两迎春。
独有还家梦，书窗一笑新。

顿悟心源开宝藏，隐显灵踪现真相。
独行独坐常巍巍，百亿化身无数量。
纵令畐塞满虚空，看时不见微尘相。
可笑物空无比况，口吐明珠光晃晃。
寻常见说不思议，一语标宗言下当。
。

辙迹陈家巷，诗书孟子邻。
偶来乘兴者，不值草玄人。
契是忘年合，情非累日申。
闻君还薄暮，见眷及兹辰。

柳怯余寒未展眉，嫩黄轻绿渐依依。
春郊正好闲行处，不及游蜂自在飞。

海上老松苑，霹雳烧瘦龙。
胡人犀皮胶，团煤烟膏浓。
色夺阳乌翅，来涉溟渤重。
君获乃为赠，我谬虫鸟踪。
且作异土玩，不愧西域筇。

蓬转生涯四十年，归来华髪旧山川。
惊魂仅免走三穴，情话喜同倾四筵。
醉客毛吞怜海窄，诗翁刀奏失牛全。
锦城不似还家乐，姑置行藏莫问天。

塔庙比摩尼，觉了不修持。
身中真舍利，只恐自狐疑。

雪著谿山澹复浓，行舟疑在玉壶中。
云藏半岭深难见，冰塞长川邈未通。
赖有僧房容假榻，未应尘迹叹飘蓬。
劳生梦幻成何事，万古闲愁一笑空。

秋声起木杪，便觉密叶稀。
风至草木劲，水阔鸿雁知。
壮怀感摇落，叹息囊中锥。
功名未卓立，此心常坐驰。
君家朱桥侧，细俯秋水迟。
气近龙凤阙，喧无笳鼓悲。
萧斋琴书静，不知花影移。
棣华好伯仲，腾起风云时。
心亲诗礼学，日与富贵期。
不忘黄尘苦，乃眷寒士饥。
此理诚愫抱，岂复持诡随。
已献仲舒策，孰谓李广奇。
文中有至乐，妙处含天机。
一官勿言困，且喜愿不违。
我诚老宾客，合爪喜见之。
关西相有在，行矣当无疑。

鸣鞘踏月大隄长，鼓枻穿云落日黄。
十里青漪菱草荡，四山红雨杏花冈。
客从民气觇春事，人在枝头看艳阳。
长使舟平风色好，世间何处有羊肠。

宝典标灵日，明离正午方。
五行当火德，万寿续天长。

瘦马孤征雪满衣，山长谁不念庭闱。
灯寒竹屋无人共，月到梅花有梦归。
抵掌相逢连夕语，转头顿觉十年非。
武夷人老君行矣，莫待墨池春浪肥。

养生贵养足，不假衾与裯。
温温斗水间，可以解我忧。
月露夜寂寂，风雨寒飕飕。
呼童具盆汤，足若双蜺投。
老来嗜坐卧，突兀鹰在鞲。
有时起游行，恍讶烟云浮。
自从饱涤濯，此病良已瘳。
虚堂日千转，轻捷如沐猴。

淅淅风生砌，团团日隐墙。
遥空秋鴈灭，半岭暮云长。
病叶多先坠，寒花只暂香。
巴城添泪眼，今夜复清光。

向身方始出埃尘，造化功夫只在人。
早使亢龙抛地网，岂知白虎出天真。
绵绵有路谁留我，默默忘言自合神。
击剑夜深归甚处，披星带月折麒麟。

东风扫积阴，残雨不敢漂。
坏云裂裳帛，倒挂磴岭腰。
鸟影不作暝，夕阳明山椒。
安得上上头，风露永清宵。

我不学支公畜马作戏剧，道人不韵亦成癖。
又不学云岩常说老婆禅，苦道炽然说墙壁。
归来挈杖访饮虹，携诗过我三士同。
我喜坐之鹘壁峰，下视凛凛十八公。
诸人胸中何所有，文字万卷皆科斗。
平生笔端自有口，簿书透处时一吼。
白面王孙金作鞭，怜渠政遭富贵缠。
今朝此乐戒勿传，一笑蚊蝱空过前。

万花织篱凡几曲，绣屏处处围茅屋。
家贫张日无罗幕，东风吹开莫吹落。
居人应笑行客痴，春去春归殊不知。

一节忠勤绍祖风，貂蝉七叶擅华宗。
版曹羡利巍迁秩，强敌知名特敛容。
荐士半跻青琐闼，为民数奏皂囊封。
龙旗虎节今何在，纪绩还须仗蔡邕。

法要唯心法，浮生苦海中。
经传归实相，水印月皆空。

自怜数米续晨炊，饥火空时万想虚。
富贵由来如梦鹿，江湖是处可羹鱼。
风轮岁月催人老，水镜襟怀与世殊。
书信柴胡俱不到，空惭多病马相如。

风物瞻天咫，林塘占地幽。
夹墙楼荫术，跨岸屋藏舟。
湖近家皆给，田腴岁再秋。
幸生无事日，更隶浙西州。

置酒延落景，金陵凤凰台。
长波写万古，心与云俱开。
借问往昔时，凤凰为谁来。
凤凰去已久，正当今日回。
明君越羲轩，天老坐三台。
豪士无所用，弹弦醉金罍。
东风吹山花，安可不尽杯。
六帝没幽草，深宫冥绿苔。
置酒勿复道，歌钟但相催。

龙蛇头角混埃尘，临死方知老净因。
三度傲辞天子敕，一生甘作净名身。
虎皮羊质成何事，牛马襟裾亦谩陈。
须信屈原千载后，空门犹有独醒人。

未曾拈出定盘星，多少行家怨不平。
待得权衡地就手，方知斤两自分明。

众嫭容独丑，孤正轧群倾。
何必远者思，今古同一情。
士方慕洁修，各以好自萦。
一旦履华膴，争夺遗世名。
枭獍随诋凤，蝼螘起困鲸。
醉中触灵均，到今唤不醒。
朋社角曼衍，冶游眩轻盈。
无情湘水窟，有恨郢山棱。

岁晚山同色，湖平雾不收。
寒云低阁雪，佳节静供愁。
竹柏森严立，蒲荷索莫休。
瘦笻知脚力，政尔耐清游。

魏家美人闻姓元，新声巧妙今古传。
昔日流音遍华夏，可怜埋骨委山樊。
城阙摧残犹可惜，荒郊处处生荆棘。
寒飚动地胡马嘶，若个征夫不沾臆。
人生荣耀当及时，白发须臾乱如丝。
君不见魏都行乐处，祇今空有野风吹。

求田问舍良可嘉，元龙偶未思之耶。
黄鼠长为太仓耗，白云犹有青山家。
人生欻尔待钻石，世故纷然劳算沙。
销磨髀肉亦何事，竟作子阳同井蛙。

有女妖且丽，裴回湘水湄。
水湄兰杜芳，采之将寄谁。
瓠犀发皓齿，双蛾颦翠眉。
红脸如开莲，素肤若凝脂。
绰约多逸态，轻盈不自持。
尝矜绝代色，复恃倾城姿。
子夫前入侍，飞燕复当时。
正悦掌中舞，宁哀团扇诗。
洛川昔云遇，高唐今尚违。
幽合禽雀噪，闲阶草露滋。
流景一何速，年华不可追。
解佩安所赠，怨咽空自悲。

琪树扶疎压瑞烟，玉皇朝客满花前。
山川到处成三月，丝竹经时即万年。
树石冥茫初缩地，杯盘狼籍未朝天。
东风小饮人皆醉，从听黄龙枕水眠。

化国熙熙日自迟，棠阴无讼草含滋。
何人剩伐南山石，大刻详书德政碑。

时清道合出尘埃，清苦为诗不杖媒。
今日桂枝平折得，几年春色并将来。
势扶九万风初极，名到三山花正开。
更有平人居蛰屋，还应为作一声雷。

遣信邀邻父，随宜具小餐。
草燔豚肉美，瓮压酒醅浑。
易致商山皓，难招楚泽魂。
嗟予亦衰矣，心事与谁论。

叶落风不起，山空花自红。
捐世不待老，惠妾无其终。
一死尚可忍，百岁何当穷。
天地岂不宽，妾身自不容。
死者如有知，杀身以相从。
向来歌舞处，夜雨鸣寒蛩。

新篁才解箨，寒色已青葱。
冉冉偏凝粉，萧萧渐引风。
扶疎多透日，寥落未成丛。
惟有团团节，坚贞大小同。

圣狂霄壤分，其端在一念。
去恶向忠义，如病用良砭。
方贻害于人，蛟虎群凶焰。
及其惩艾余，大节秉无欠。
卓绝补过功，炳炳照铅椠。
乃知春秋意，恶恶待终厌。

跨马绿杨堤，左右临无地。
鞭影堕清泚，乌帽入苍翠。
老龙拏半空，九里作青吹。
闻声类击竹，心与景相值。
许由厌瓢鸣，渠未领真意。

沉炷茶铛且翠微，归轩何惜小逶迤。
晴天璧月今宵好，待得金波泛夜时。

己巳被驿书，乙亥戒徂两。
扶衰犯霜露，疲惫不可状。
夜行星满天，晨起鸡初唱。
槁枝烧代烛，冻菜撷供饷。
三年走万里，天幸苟亡恙。
深知赋材薄，自笑得名妄。
宣温望玉座，何以待咨访。
春江色如蓝，归舟行可榜。

征路杳无穷，山川掩映中。
记程知远近，分境识西东。
倦客似浮梗，轻鞍如去鸿。
平生惯相遇，转愧坐禅翁。

只写东坡不著名，此身已是一长亭。
壮心无复春流起，衰鬓从教病叶零。
知有雪儿供笔砚，应嗤灶妇洗盆瓶。
回来索酒公应厌，京口新传作客经。

蝉鬓惊秋华发新，可怜红隙尽埃尘。
西山一梦何年觉，明月堂前不见人。

朝阳媚秋漪，菡萏隔深竹。
谁开翠锦障，无限点银烛。

强洁犹来真有为，好髙安得是无心。
污亭妙旨君须会，物我何争事莫侵。

谁会荆州一老夫，梦劳神役忆匡庐。
碧云雁影纷纷去，黄叶蟾声渐渐无。
口淡莫分餐气味，身羸但觉病肌肤。
可怜馔玉烧兰者，肯慰寒偎雪夜炉。

摇摇画隼过寒汀，为得新诗欲饯行。
饮散十洲回首处，暝烟疏柳不胜情。

屡将骾议叩枫宸，不为承恩始爱君。
谁使崔宁论卢杞，恨无庆忌救朱云。
死生一吷心应了，忠义千年笔有芬。
一介草茅言世务，从今不复数刘蕡。

六义湮沦吾道东，敢将见处与人同。
后生不遇东坡老，前辈今无南涧翁。
四偈真能垂具眼，瓣香端欲嗣宗风。
遗编一见如生面，怅望新阡恨不穷。

枕外霜屏手自书，数千微指慰焦枯。
乘时岂羡鹏飞海，悖理须讥马守闾。
治气飬心予所慕，长生久视古非无。
喜君与我同兹好，免蠧当终学户枢。

南国清和烟雨辰，刺桐夹道花开新。
林梢簇簇红霞烂，暑天别觉生精神。
秾英鬬火欺朱槿，栖鹤惊飞翅忧烬。
直疑青帝去怱怱，收拾春风浑不尽。

绽裘纫絮办冬和，羽化其如独冷何。
藕荡欲搴霜后叶，晓来零落更无多。

闻道歌行伏李绅，古来贤守是诗人。
久钦乐广怀披雾，一见周瑜胜饮醇。
海内期公黄合老，尊前容我白纶巾。
佳篇咀嚼真堪饱，此日何忧甑有尘。

幽栖非不胜，触目是林丘。
若比兹岩秀，培𪣻固难俦。
云山千里见，石泉四时流。
登临有如此，何必更他游。

衲帔蒙头，下板头边，且打瞌睡。
蒲团叠足，长连床上，随分挨肩。
忽然露柱眼开，圣僧也须出院。
切忌钉椿摇橹，更须看风使帆。
各各总在其中，人人自宜照顾。
且道照顾个什么，堂中宾主句，觌面没亲疏。

籍籍名方远，人知第一流。
翻同贵公子，来事外诸侯。
地险长河急，天高画角秋。
仲宣应自乐，宁复赋登楼。

墙隈绿袅风前竹，池上青横雨后峰。
森然便有濠濮想，若者曾吞云梦胸。
杳无碧涧来㶉𫛶，安得旧水藏蛟龙。
我今齿发亦自料，回首家山归兴浓。

不用神丹咽蘂琼，年登八十自身轻。
试临玉案繙金箓，更觉春来眼倍明。

能安寂寞兴何长，自觉无机称坐忘。
一溉成功心尚在，五禽为戏学无方。
病来乍怯衣裳裌，秋至新尝橘柚香。
欲识道人真静处，南华一卷是医王。

一纸黄书举茂才，使君后挽复前推。
似闻太史占奎宿，先敕天官起蛰雷。
唐世科场先进士，汉家郊庙要抡魁。
白头乡老殷勤处，西望旗铃送喜来。

御舟初出赏春霏，传是诸王与后妃。
香雾渐深帘幙暗，日斜微见淡黄衣。

白骡代步若奔云，闲人所至留诗迹。
欲知名姓同源流，请看郴阳山下石。

休说逋仙两句工，冰瓯涤笔别形容。
清标骚客风前立，素面仙姝月下逢。
山店霜寒香扑马，溪桥水浅影如龙。
一□尽是寒凝结，金鼎无盐味更浓。

邅廻二纪重为郎，洛下遥分列宿光。
不见当关呼早起，曾无侍史与焚香。
三花秀色通春幌，十字清波遶宅墙。
白发青衫谁比数，相怜只是有梁王。

穷阨非由命，从来作计疏。
妄营资鬼笑，多爱夺狐书。
何事能陶写，惟当尽破除。
霜晴宜著屐，不敢笑无馿。

开箔团团雪满床，桃浆洒尽煮兰汤。
微躯分合葬君腹，报答君家三亩桑。

甲子西南异，冬来只薄寒。
江云何夜尽，蜀雨几时干。
行李须相问，穷愁岂有宽。
君听鸿鴈响，恐致稻粱难。

相过不惮远，相迎慰所思。
须知对床处，绝胜陟冈时。
夜雨论畴昔，秋风惜别离。
明年楚东景，准拟共题诗。

闻道清明近，春闱向夕阑。
行游昼不厌，风物夜宜看。
斗柄更初转，梅香暗里残。
无劳秉华烛，晴月在南端。

饥思河鲤与河鲂，渴思蔗浆玉碗凉。
冬愿纯绵对阴雪，夏愿绉𫄨度盛阳。
万端作计身愁苦，一事不谐鬓苍浪。
调笑天街吟海燕，藜羹脱粟非公狂。

黄蘂檀心衬绿衣，细成棋架四方齐。
只缘鼻孔撩天去，特遣清香起自低。

众岫耸寒色，精庐向此分。
流星透疎木，走月逆行云。
绝顶人来少，高松鹤不群。
一僧年八十，世事未曾闻。

何山无朝云，彼云亦悠扬。
何山无暮雨，彼雨亦苍茫。
宋玉恃才者，凭云构高唐。
自重文赋名，荒淫归楚襄。
峨峨十二峰，永作妖鬼乡。

山深地忽平，缥缈见殊庭。
瀑近春风湿，松多晓日青。
石坛遗鹳羽，粉壁剥龙形。
道士玉灵宝，轻强满百龄。

铜头铁觜百家冤，一喝双分照用全。
三尺吹毛定寰宇，临行抛向瞎驴边。

楚色穷千里，行人何苦赊。
芳林逢旅鴈，候馆噪山鵶。
春入河边草，花开水上槎。
东风一罇酒，新岁独思家。

入夏可曾晴，阴阴众绿成。
但惊春尽去，谁信雨中生。
一月须梅润，千林但叶声。
荷边蒲猗傩，桑外笋峥嵘。
芳草非无恨，新条各向荣。
秧田禾似浪，满眼几时平。

军营内，地上或生黄。
兆得敌人兵与将，凯旋归国长威光，天下举宫商。

内乐同颜子，高楼慕隠居。
紫苔沿砌合，红糁缀条踈。
谩听平戎操，闲寻种树书。
吾曹清净业，所好在三余。

山公醉酒时，酩酊高阳下。
头上白接䍠，倒著还骑马。

溪上清风柳万重，绿烟无路月朦胧。
船头忽逐回塘转，一水迢迢却向东。

君来别我向番阳，时节初春晓尚霜。
茶褐园林新柳色，鹿胎田地落梅香。
此行砚席多知己，是处楼台可举觞。
只恐诏书非久下，槐花又在眼前黄。

书生骨相太邅迍，地位还须有福人。
老我终身友麋鹿，看君他日上麒麟。

荔枝叶底暑阴清，已有新蝉一两声。
荷露柳风餐未饱，怪来学语不分明。

争霸图王事总非，中原失统可伤悲。
从来宾主如邮传，胜负干戈似局棋。
周粟纵荣宁忍食，葛庐频顾谩劳思。
江山有待早归去，好向鹪林择一枝。

欲寻微径到山前，闻有蛟龙洞底眠。
岁旱密云终不雨，可能无意救荒年。

闲居病亦侵，世务每绝念。
犹怜二三子，从我久未厌。
书来不改昨，意苦辞亦赡。
问我来何时，期我早会面。
我行但谋食，欲去复未便。
要当相就居，同止山水县。
读我所传书，亦足满素愿。
开卷忽有得，如饮醇酒酽。
吾闻古志士，学也盖有渐。
欲升夫子堂，不摘屈宋艶。
倒篱望青天，岂必在窥覸。
他时倘从容，此语子可验。

弥勒真弥勒，分身千百亿。
时时示时人，时人俱不识。

前夕放船湘口步，约到衡州来日午。
五程一减作三程，谢渠江涨半篙清。
今日雨来三四五，又闭疎篷听暮雨。
长年商量泊船所，雨外青山更青处。

忠烈延康子，期颐致政孙。
文词金震荡，行治玉纯温。
梦熟黄粱早，名余绛旐骞。
伤哉九京路，白日閟泉门。

女巫遮客买神盘，争取琵琶庙里弹。
闻有马蹄生拍树，路人来去向南看。

小立江风见蜀船，绣旗朱幔鼓声喧。
问言何郡客新到，知是故人吾欲颠。
芸里简书真昨梦，菊边卮酒是前缘。
还家快与儿曹说，明日邻翁贷子钱。

曾继唐贤旧唱酬，宿云亭传为迟留。
韦温石上寻遗迹，蒲邓天边忆俊游。
亭榭寂为闲处所，溪山清带古风流。
神交冥漠相知远，重把狂吟此暗投。

春风桃灼灼，秋雨黍离离。
眼底千年事，空山独坐时。

五羊城下驻行车，此事如今八载余。
燕颔已知飞食肉，龙门犹自退为鱼。
红楼入夜笙歌合，白社惊秋草木疎。
西望清光寄消息，万重烟水一封书。

有心切勿去钩玄，钩得玄来在外边。
何以罢休依本分，孝慈忠信乃天然。
此天然处不亦妙，费尽思量却不到。
有时父召急趋前，不觉不知造渊奥。
此时合勒承认状，从古痴顽何不晓。

小池岁晚石泉寒，荷叶低垂绿柄干。
一似渔人暮归后，败蓑破笠挂鱼竿。

野火参差度暗光，萧萧蒲稗自生凉。
夜深云上无星斗，古树阴沈觉许长。

观象悬知岁有成，通宵格泽照天明。
余生饭饱无它事，坐看纷纷万物情。

舞席歌筵自阔疎，曲生久送绝交书。
平生嗜好消磨尽，留得枯棋了索居。

玉虹翠浪雪堂诗，底事山光晓独奇。
看取阴云都卷处，直须天下大明时。

无人金阙议边兵。

藕花莲叶弄晴晖，长记君来作好诗。
我亦池塘兴不浅，若为相望北风时。

书生次舍先菜把，迺有甘肥来筯下。
今日之羊我为政，属餍敢忘分甘者。
府公宽容盖代豪，怜我诗穷仍老饕。
卧沙九肋匕不筯，出甑嫩颤如花糕。
即今野饭山栖地，食指屡动饥涎坠。
谷城明府府公似，割鲜庸继台无馈。
食神黄媪喜欲颠，一夜搜诗不得眠。
将军问腹汝见负，世用官业俱茫然。
论情少须分袂处，未敢径指房山路。
饿鹰得饱遽飏去，政恐陈登轻吕布。

清溪元有几家湾，留得如今一曲残。
六代旧人无处问，只余淮水与钟山。

彩旆蓝舆访隠扃，云松雪竹想仪形。
函关应望真人气，傅野今无处士星。
犹忆九臯闻鹤唳，徒劳双目送鸿冥。
将回俗驾频搔首，深愧山文旧勒铭。

少年见青春，万物皆妩媚。
身虽不饮酒，乐与宾客醉。
一从鬓上白，百不见可喜。
心肠非故时，更觉日月驶。
闻欢已倦往，得饱还思睡。
春归只如梦，不复悲憔悴。
寄言少年子，努力作春事。
亦勿怪衰翁，衰强自然异。

鱼藻宫中淑景长，鸭头新水御池塘。
奇花深院门门闭，总被春风漏泄香。

南陌游人少，东城去路赊。
寻芳闲趁蝶，失喜漫占鸦。
着物春犹浅，薰人气自华。
夜来风雨急，惊动阿香车。

交流苕霅转城𬮱，尚想汀洲咏白苹。
择胜已居莲社界，归耕恰及杏花春。
雕胡映盌抄云子，鲙缕堆盘破玉鳞。
鲑菜腥咸何足道，未应回首海之滨。

山川杂吴楚，气候接秋冬。
水落鱼可拾，霜清裘欲重。
乡遥归梦短，酒薄客愁浓。
白帝何时到，高吟酹卧龙。

下马入枋口，漾舟缘碧溪。
雪消山骨瘦，风定浪头低。
数里复登岸，群贤俱杖藜。
徘徊岩石畔，寻觅退之题。

死生常事不须愁，我亦无心任去留。
人事重来聊尔尔，浊醪脱粟外何求。

北风日以劲，古道无人行。
阳坡树已黄，阴崖草犹青。
四时相代谢，谁为此枯荣。
揽衣坐幽磴，下有流泉声。
听之不成调，挹之有余清。
悠悠京洛尘，污人头上缨。

有生得遇唐虞圣，为政仍逢守令贤。
纵得无能闲主簿，嬉游不负艶阳天。

衣裾兰茝有余清，风骨冰霜照眼明。
欲共阿戎谈绝倒，亦憎暮雨滴堦声。

始任监州便殒身，我来临奠重悲君。
一名曾冠千人榜，三尺翻如百姓坟。
古木带风号晚照，野花和雨泣秋云。
贤侯若为刊碑碣，乞取东床内翰文。

久闻幽寺渺云间，且向新诗见一斑。
不羡宝华承白足，最怜澄水漾秋山。
飞车要度重重岭，系艇还思浅浅湾。
弹指大千何远近，却将游想付无还。

尧夫非是爱吟诗，诗是尧夫先见时。
直在胸中贫亦乐，屈于人下贵奚为。
谁何药可医无病，多少金能买不疑。
迟老更逢春不老，尧夫非是爱吟诗。

旌旗千里照江红，学语小儿争挽弓。
春风江岸草无际，马蹄踏遍青茸茸。
将军面作石棱紫，百万胡群阵前死。
游魂假息度长江，京观应惭望西浒。
苏侯笔力壮三军，破虏长谣入眼惊。
何当更献中兴颂，坐看万国朝神京。

年长身多病，闲钞已试方。
未甘先犬马，毕命报恩光。

淮水奇人物，枢星伟弟兄。
泰山开学谱，云谷发诗源。
委吏初行志，修文莫返魂。
功名传久远，頼有二郎存。

捷音西下亟蜚星，二隽辞锋旧莫京。
桂树前宵减清影，棣华同日擅香名。
谢家兰玉真门户，苏氏文章亦弟兄。
此去提衡霄汉上，鹏抟鲲运更论程。

拣得疎花折得回，银瓶冰水养教开。
忽然灯下数枝影，唤作窗间一树梅。
岁律又残还见此，我头自白不须催。
相看姑置人间事，嚼玉餐香咽一杯。

周礼宏深熟讨论，鸾舆造请亦登门。
虽居异壤人争慕，纵阅千年书尚存。

脱略看时辈，诸君等发蒙。
董狐常直笔，汲黯少居中。
𫛳入迁臣舍，乌号厌世弓。
平生有嘉树，犹起九原风。

泠泠清响落岩中，正脉由来触处通。
一滴也无真戏论，谁知白浪已翻空。

乱来岁月总如流，头白江村不奈愁。
老罢此身何处着，尚堪同倚雨中楼。

浮图之子，履道为贵。
天兮地兮，何泰何否。
动无饰非，静还雕伪。
辞也云行，后生可畏。

玉阶生白露，夜久侵罗袜。
却下水精帘，玲珑望秋月。

免归又破六年闲，每寄幽情烟水间。
清镜不藏新白发，芳樽犹惜旧朱颜。
一编蠹简心空在，百瓮寒齑债未还。
莫为岷峨劳梦想，故乡随分有名山。

倾酒向涟漪，乘流欲去时。
寸心同尺璧，投此报冯夷。

正直多疑势易孤，官情时态近何如。
应知秋后无穷事，未得冬来第一书。
忆汝愁闻洞庭雁，作诗欲寄武昌鱼。
江湖此别何其久，日月居诸又岁除。

渊圣钦明抚庶氓，斋居励翼御彤庭。
天田播种勤农事，云稼流祥耀国经。
琼粒蕃滋争结穟，龙枝屈曲竞分形。
摇风秀色交卿霭，垂颖余光近帝星。
茂遂岂同蕖叶异，殊尤全掩凤冠灵。
连茎五七逾成数，实表皇穹鉴德馨。

荆州天险大江蟠，坐制金陵自不难。
却遣千艘沉赤壁，至今耆老笑曹瞒。

先君出会不生还，鲁弱无由可报冤。
祢庙岂宜姜氏见，庄同何忍与雠婚。

年年春色独怀羞，彊向东归懒举头。
莫道还家便容易，人间多少事堪愁。

鸡鸣丑，贵贱尊卑各相守。
忙者忙兮闲者闻，古今休论自长久。

避地重遭乱，还家幸再生。
一身今见汝，寸禄敢留情。
更恐死生隔，浑疑梦寐惊。
吾今犹有愧，未遂鹿门耕。

空庭两犀株，吹香满前轩。
颇疑顾虎头，幻此金粟繁。
或是乘鸾女，月窟分天根。
更与泻浩露，尽洗蜂蝶喧。
苦无好事者，为我载一尊。
而我子张子，古谊夙所敦。
肯将新诗句，到我罗雀门。
何殊小山赋，欲招楚客魂。
犀首累佩印，陋矣不足论。
老我罕出户，东墙甘曝暄。
应同花下醉，式副我愿言。

一宫占断水中央，瘦竹添丁护短墙。
老鹳声中松子落，游鱼影里藕花香。
云房不雨琴常润，池阁无风榻自凉。
拟办隠心终老此，便须归与鹤商量。

懿质闲贞训，宗闺著令仪。
子蕃知必贵，隣好为频移。
素节尊勤俭，彤椽吐倔奇。
滔滔东注恨，何日是还期。

山西十数里，乃是丹霞洞。
直上穷云霓，中宽入罂瓮。
红尘生不识，明月手可捧。
人家千里庭，泉源六月冻。
风雨气势恶，草木精神竦。
灵物少形见，仙官何职贡。
欲缘易厌倦，世事足愁痛。
寄语松上鹤，他年期一控。

紫鸾黄鹄虽别离，一举千里何难追。
犹闻啼风与叫月，流连断续令人悲。
赋情更有深缱绻，碧甃千寻尚为浅。
蟾蜍正向清夜流，蛱蝶须教堕丝罥。
莫道断丝不可续，丹穴凤凰胶不远。
莫道流水不回波，海上两潮长自返。

金铜仙人辞汉歌，近时作者嗟谁何。
王侯之种合瑰诡，君复鼻高胸块磊。
著身丘壑谢幼舆，此事端怜卿辈无。
口谭名理脚穿屐，手捉毛锥家四壁。
平生三尺古锦嚢，掉头不爱尚书郎。
饱知得句要得眼，肯道挽弓须挽强。
老夫天与覊臣骨，大笑痴儿曾咄咄。
折床旧喜存乌皮，渇釡初欣识黔突。
未办浇渠酒一尊，藜羮且可细论文。
政思横说与竖说，莫废本来微妙舌。

情知天也眷诗人，借与林园别样春。
竹影因风多态度，梅花得月更精神。

芡实徧芳塘，明珠截锦囊。
风流熏麝气，包裹借荷香。

拥衾哦子诗，清梦即淮左。
莫年书藏山，舍子谁印可。

这畔似那畔，那畔似这畔。
我也不辞与你判，笑杀门前著𫖇汉。

昏旦倦兴寝，端忧力尚微。
廉颇不觉老，蘧瑗始知非。
授钺虚三顾，持衡旷万机。
空余蝴蝶梦，迢遰故山归。

使星来照鹭边沙，王郎皇皇远有华。
尽起绮园山个里，更招温石水之涯。

屋里蚕三眠，门前春过半。
桑麻绿阴合，风雨长檠暗。
叶底虫丝繁，卧作字画短。
偷闲一枕肱，梦与杨花乱。

目前无异草，徧界绝遮拦。
域中日月斩新，方外乾坤独露。
直得龙天释梵，动地雨花。
妙德空生，目瞪口呿。
行棒行喝，拈放一边。
云月溪山，放过一著。
一处透，千处万处该通。
一机明，千机万机圆转。
碧岩不离此处，此处不离碧岩。
摄大千于毫端，融芥尘于刹海。
含花鸟过，抱子猿归。
湛寂凝然，应真不借。
万卉正资和气力，碧岩先发一枝香。

莫讶书绅苦，功成在一毫。
自从蒙管录，便觉用心劳。
手点时难弃，身闲架亦高。
何妨成五色，永愿助风骚。

紫者须当要色浓，更兼肋腿与身同。
头雌腰阔阴阳翅，赢尽埸中独请功。

偶成石笋游，山色浸云表。
两轮天地阔，一览江湖小。
渴饮金沙泉，饥餐翠松苗。
邺公何许人，遥想好风标。

兄弟将知大自强，南山雾里晦文章。
睡轻可忍风敲竹，语妙何妨石作肠。
碧瓦朱甍占肃爽，紫兰红药共凄凉。
渔舟去后天将夕，月入波心碎夜光。

此身惟有一躬耕，乞得余年乐太平。
东观并游收昨梦，西湖重到付来生。
一堤草露明晨照，半浦荷风飐晚晴。
历历归途皆胜事，江亭先听櫂歌声。

昔年把酒共看山，犹冀相从物外闲。
零落山邱遽如许，膏肓泉石许谁攀。
形神孰与论三住，梦幻全真悟八还。
拱柏乔松助萧瑟，独乘明月弄潺湲。

料病如料敌，用药如中的。
淮阴百战有百胜，由基百发无一失。
老唐脉法明更高，阅人二竖可得逃。
探囊起死无德色，掉臂不为曳裾客。
但使乡邻少卧疴，眼底名医麻竹多。
嗟予诗瘦仍多病，两旬进尺退不寸。
逢君已晚亦未恨，扫除何曾费余刃。
长句借手聊尔耳，真成不直一杯水。

锦缆龙舟隋炀帝，平台复道汉梁王。
游人闲起前朝念，折柳孤吟断杀肠。

阴霞袭晓混层晖，雨势连天泱泱垂。
泼火正投寒食日，催耕并及杏花时。
波生客浦扬舲远，润逼宵挝作掺迟。
把酒命宾聊一笑，吾农喜罢及吾私。

疏烟落日路三叉，败叶干风屋数家。
场圃毕工梁月出，傍簷红女绩丝麻。

大地及日月，时至皆归尽。
未尝有一物，不被无常吞。

天赋元无满谷羊，不烦粱肉污龟肠。
忽逢客釜莼羹美，遥忆山厨麦饭香。
正有一箪元自足，纵嘲三韭亦何伤。
江边烟岫参差路，便唤渔舟莫治装。

挟书游北阙，发策列东堂。
遽骇豺狼怒，因潜虎豹章。
已应长寂寞，无复变轩昻。
公若登台辅，平生或不忘。

斫竹移松傍浅樊，牡丹时节尚轻寒。
向家庭院花如锦，独为穷忙未得看。

附郭水连山，公余独往还。
疏烟鱼艇远，斜日寺楼闲。
系马芭蕉外，移舟菡萏间。
天涯逢此景，谁信自开颜。

天地分来万古多，鳌鱼背稳驾山河。
亭前见说高人钓，池上那闻渔父歌。
四面青峰环秀色，一湾绿水漾清波。
谁能掣断黄金索，终日持竿怎奈何。

咄咄休强名，刍狗亦为累。
寂寥金粟身，曾未求诸己。

韶华到处入冥搜，郭外人家事更幽。
土脉正融催觳觫，林阴微合听钩辀。
谁家酒熟社公醉，明日桑空蚕妾愁。
祇恐春工忙里度，又吟风雨满城秋。

湘娥故把玉钿留，能为幽人一洗愁。
不似梅花枝干古，凋年寂寞暮江头。

几忆汤师役梦魂，醉吟想在落花村。
背尘事见寻常说，出格诗曾子细论。
书信寄凭虽有路，笑谈重约恨无门。
今来鬓雪应多也，莫惜频频近酒罇。

涨水横侵屋，轻舟半宿溪。
竹风千影乱，帘月一钩低。
鼠黠欺残照，鸦啼识故栖。
余樽才稍稍，薄露已凄凄。

暖景变严冬，谁知造化功。
少留萱草绿，探借海棠红。
筑路横塘北，疏泉小岭东。
欣然得佳处，忘却岁将穷。

投老疏慵分弃捐，潜心终日玩韦编。
欲临南浦开三径，更就东臯卜一廛。
得意故人多厚禄，入流旧吏亦登仙。
闲来且泛秦溪水，笑把兰桡上钓船。

韦杜风光掠眼明，南山秀色入重城。
林端衮衮晴烟起，冰底溅溅乱水鸣。
载酒小舟聊晚泊，隔花幽鸟忽春声。
汉唐壮观今何在，惟有新蒲细草生。

白登计秘自堪羞，相印犹归曲逆侯。
安用熊罴三十万，平城遗有子孙忧。

病起身还健，凭高喜欲颠。
乱山推不去，一水忽当前。
远碧飞双鹭，平湍落钓船。
自今如不死，余日尽诗年。

万兵昏雨过，暑斗插云倾。
老佞溪蛙静，真交海月生。
游氛褰幕帟，远籁起茎英。
清洗尘埃虑，幽通造化情。
酸咸时味薄，寂寞古途亨。
去象筌真意，无形写天声。
诗疑窥杜子，文欲造盘庚。
身在清风国，神游白玉城。
希夷乘浩气，沆瀣饮元精。
坐久忘昏寐，回头有启明。

君气如雕不受鞲，君才如骏不受辀。
摩天历块少自许，臣视文潜雌少游。
场屋小铦大还钝，掇第未酬方叔愿。
二炊无日足斗升，一掷有时轻百万。
买臣一出今几时，非取富贵誓不归。
倚庐固秃孟母发，织锦更颦文君眉。
凤雏知我君之友，相属逢君试相叩。
岂有五年山上山，未尝一日口中口。

金鞍驰骋属儿曹，夜半喧阗意气豪。
明月满街流水远，华灯入望众星高。
风吹玉漏穿花急，人近朱阑送目劳。
自笑低心逐年少，祇寻前事撚霜毛。

野色行行远，春辉树树繁。
看花频落帽，听鸟久忘言。
遣兴惟诗句，开怀独酒樽。
谁能顾名利，终岁不窥园。

浓扫清阴一壑秋，眼光新困仲宣楼。
等闲欲作东山醉，却为苍生不破愁。

朱崖柳色欲春风，庾岭梅花尚雪容。
念子南归骑瘦马，只今谁解好真龙。
吾乡端是山水窟，何日来同丘壑胸。
白鹭青原不妨拣，诛茅结屋看何从。

何许清尊对物华，广文官舍似僧家。
向人只合供谈笑，领客犹能办咄嗟。
光动杯盘环碧水，香随珠履上园花。
公如不厌过从数，但煮东坡所种茶。

手携青藜杖，岩上俯清池。
池水夜来冰，冻磷殊未澌。
戏以藜杖尖，斲破黄琉璃。
横杖担两片，忍冻岩前嬉。
爱日怡我神，凉风吹我衣。
应念石季伦，销步锦金围。
终夜烧红兽，但饮甘如饴。
夫岂知山林，清寒益我姿。
此意谁与论，岩下青松知。

老雨饯秋菊，孤烟酝暮岚。
鴈惊十月北，梅早一枝南。
往事风吹帽，良宵月挂簪。
时哉亦难得，我已到无参。

曲栏高柳拂层簷，却忆初栽映碧潭。
人昔共游今孰在，树犹如此我何堪。
壮心无复身从老，世事都销酒半酣。
后日更来知有几，攀条莫惜驻征骖。

勿谓江湖远，长如天日临。
事君何敢隠，中外一般心。

乘桴欲看日生东，借子门前一席风。
白石凿余云补穴，青峰开处月浮宫。
持螯斫鲙万事足，踞壳食蜊千劫空。
剩欲作诗招酒社，恐君户小趣难同。

断臂求师，平田失脚。
三拜依位，诚人得谑。
稽首高深，少峰伊洛。

官居何得似僧居，著稳层楼望眼舒。
绕槛湖光与山色，可无佳句与消除。

渊明英杰气，不减运甓翁。
漫仕径拂衣，高枕北窗风。
平生经世意，萧然诗卷中。
卯金纳大麓，正自窃𫓧雄。
妖雏自取死，遽敢贪天功。
斯文未斲丧，吾道聊污隆。
把菊得沉醉，直气歛长虹。
区区记隠德，史笔殊未公。

使君那暇日参禅，一望丛林一怅然。
成佛莫教灵运后，著鞭从使祖生先。

谁写青田质，高超鴈鹜群。
长疑风月夜，清唳九霄闻。

土瓜甘蔗窖深藏，青李来禽子在囊。
胜日园林吾有分，暮年歌酒尔无忘。
扫除金屑不到眼，尽力石田难救荒。
每遇北风长引领，皖公山下是桐乡。

两刃交锋，略通一线。
有耳者闻，有眼者见。

雪云寒不动，林鸟噤无声。
病起衰何剧，囊空醉不成。
中原乱方作，弱虏运将平。
台省多贤俊，常谈愧老生。

想像精蓝九叠前，青鞋今得踏云烟。
霜边涧水多成玉，岭上人家半是仙。
伏蟒千年无动意，老松何日不幽禅。
可怜倚马思归客，有底区中未了缘。

园林叶落丹丘远，坂路霜寒白髪侵。
不是关西将家子，也无诗思著秦音。

金轮御世乾坤永，玉烛调时宇宙明。
桃李无言春烂熳，不知何以报升平。

坐断乾坤老一窝，修篁翠袖自婆娑。
半生梦觉青山在，万世期长白日过。
云影对人闲里好，禽声入耳静边多。
舞雩不是真狂者，乐上心来可奈何。

儿时两颔已生髭，一饱皇皇亟失时。
索性断它烟火气，餐英汲润当朝炊。

胡乱三十年，不曾少盐酱。
江西马大师，南岳让和尚。

萍岸新淘见碧霄，中流相去忽成遥。
空余孤屿来诗景，无复横槎碍柳条。
红斾路幽山翠湿，锦帆风起浪花飘。
共知浸润同雷泽，何虑川源有旱苗。

已向丘门老此躯，可堪空作小人儒。
吟中景象千般有，书外囊装一物无。
润屋必能知早散，辉山应是不轻沽。
短衣宁倦重修谒，谁识高阳旧酒徒。

后圃荼䕷手自栽，清于芍药酽于梅。
旧来诗客今无几，三臭馨香懒举杯。

役役轻日月，回回分簿书。
怅然面止水，乐矣羡游鱼。
鸥鸟舞迎客，江湖兴起予。
顾邀二三子，退食未宜疏。

西湖三见青春面，无人共醉山间梅。
晚逢诗老看古雅，如入周庙观山罍。
我所思兮在何许，昔望长江隔淮楚。
三月春前始识君，倚杖看花听君语。
我今欲赴同襟期，老情可得如年时。
清欢既少饮不足，枯膓欲尽诗应迟。
衣冠此地多佳客，相逢四海无南北。
天将此乐付公等，一枝方访春消息。
老夫老矣何能为，折花梦作春山归。

应龙未遇风云起，仰活泥沙数尺水。
彼能坐致千里泽，可怜一掬何难致。
时哉未遇可奈何，一掬虽微安敢易。
谁能寄语潭中鱼，相聚须臾莫相忌。

合居琐闼荫庭槐，底事康衢走俗埃。
莫买渔舟便归去，好提鸿笔记方来。
湖山剩有诗神助，事业宁须官鬼催。
知道经纶未施用，出屯行矣扫云雷。

度拜稽首，出次于东。
天子饯之，罍斝是崇。
鼎臑俎胾，五献百笾。
凡百卿士，班以周旋。

相访多冲雨，由来德有邻。
卷帘繁暑退，湿树一蝉新。
道在谁为主，吾衰自有因。
祗应江海上，还作狎鸥人。

天位待贤良有以，理天之物治天民。
近来职掌归西邸，不是朋亲即富人。

山城蔽层阴，晚照空外灭。
天低云气暖，此意欲作雪。
归鸦烟惨澹，断雁风萧屑。
樽酒聊自持，同谁感时节。

罗网挂虚簷，将身僻罅潜。
露含罾眼细，月镂藕丝织。
作茧输他巧，飞虫苦被黏。
静中观节物，能有几时炎。

道从欢喜生，还从瞋恚灭。
佛性盈两间，由人作巧拙。
天堂在目前，地狱非虚说。
努力善思量，终身须急结。
斩断三毒箭，恩爱亦难绝。
明识大乘因，镬汤亦不热。

桐溪古驿闻来久，我到梅黄雨细时。
砌下流泉无复有，空余松柏覆簷垂。

蚕丛鳖灵两丘土，玉垒灵关一荒莽。
杜鹃衔哀诉千古，万里游魂腥血污。
冤声无路叫天公，吻血洒地花为红。
巴江东下流无极，目断巴山归不得。
此身岂是无羽翰，天梯石栈云漫漫。
落花冉冉江城暮，年年客梦乡关路。
丈夫志气笑沐猴，安知狐死还首丘。
沛公击筑歌汤沐，钱王锦衣衣林木。
寄巢生子傍他谁，众鸟虽怜祇自悲。
哀号力尽飞不归，老尽遗民城郭非。

春阴欺得病夫身，偶值晴天一欠伸。
客舍无谁相管领，半簷红日苦留人。

儿女伤悲士不为，健行童仆远相依。
春风日日生芳草，未必啼鹃怨不归。

秋高天宇肃，草际霜华冷。
明月流清光，徘徊薜萝影。
予抱千古怀，其将为谁骋。
兴衰感人事，代谢悲流景。
长歌紫芝篇，醉卧赤松径。
斯亦聊且娱，荣华非所竞。

妙迹苦难寻，兹山见几层。
乱峰螺髻出，绝涧阵云崩。
措意元同画，观空欲问僧。
莫教林下意，终老叹何曾。

吴山东南秀，葱郁盘帝城。
西湖据其趾，御气通波心。
余膏被草木，蔚眼皆欣荣。
今晨天宇穆，惠风汛初晴。
春色正妍妙，放怀共扬舲。
中流入汗漫，旷阔无埃氛。
湖光挟山绿，倒射玻瓈青。
丝竹响空翠，楼观森峥嵘。
献酬杂歌啸，烂漫纷醉醒。
取乐固莫并，兴怀一何深。
缅惟昔三贤，精爽日以沉。
但余画象在，尚想鸣佩襟。
希古秉微尚，崇雅摅恬情。
羌予翳蓬藋，无复企组缨。
澹泊自有得，荣华非所欣。
舍舟纵散策，逸兴生崚嶒。
白云引遐眺，碧岫延深登。
幽期浩无涯，忽到静者门。
长松有令姿，流水无俗声。
绝磴猿可呼，出谷莺始鸣。
乃知物外境，兹象本不惊。
逝耶初无将，至耶亦无迎。
便将谢尘鞅，兹焉支颓龄。
山鸦接晚翅，落日催行幐。
归欤赋新篇，聊复记吾曾。

桃李子，鸿鹄绕阳山，宛转花林里。
莫浪语，谁道许。

久饫南来饭，长维北去船。
薰衣子笑韵，入筯望潮鲜。
意适忘漂泛，吾生计食眠。
归期何用数，宽待藕花天。

柳絮飘零春事稀，绿荫零乱上瑶墀。
好花着子青如豆，刧忆香红满槛时。

无心居大宝，有子传鸿钧。
万里方终宴，千年忽上宾。
地今纵禹葬，天不返虞巡。
怆极皇情处，还观吉仗陈。

念念等空寂，行藏鬼莫窥。
是名真遯者，安用山林为。

我公厌纷华，早岁谢羁束。
卜居山水间，山水长在目。
巉巉吹台高，灔灔横塘渌。
兴来即杖屦，往往混樵牧。
别来二三载，猨鹤怅幽独。
归心日揺揺，梦绕湖山曲。
儿曹真罪人，志养非所欲。
留连州县间，折腰食斗粟。
世途苦多碍，公心亦烦蹙。
眷言慰公者，萧散惟林麓。
谢屐齿已蜡，陶巾酒初漉。
结束山家具，提携倩童仆。
遥知入山去，野饭久不肉。
相见石桥侧，触眼惊寒瀑。
殷勤清浄供，煮茗媚干竺。
琖底亦薄相，聊以眩聋俗。
桃谿仙洞府，流水花䎘䎘。
二子去已久，蟠桃知几熟。
吊古一慨然，新诗定相属。
英英太冲后，壑壑崐山玉。
千言挥洒顷，纸上龙蛇伏。
联镳得所适，山路忘重复。
我亦个中人，簿领方驱逐。
遥望白云飞，此心尤踯躅。
羡子好心事，愧我祇眠𫗧。
人生行乐耳，险涩戒川陆。
千金不垂堂，万里虞脱轴。
欢罢念归旋，无贪华顶宿。

将军精忠石饮羽，志士纯孝冰出鱼。
天公晓人极了了，间遣异物供时须。
西清侍讲广陵居，寿亲千里愁作书。
平明剥啄出见客，帝俾遗汝明星图。
仙官游空貌不臞，若木映日华不枯。
勿嫌龟鹤有皂白，相汝彩服为亲娯。
嗟君密行不可诬，塞侯周叔俱不如。
帅先百僚待忠孝，伫相明主平羌雏。

河水流溷溷，山头种荞麦。
两个胡孙门底来，东家阿嫂决一百。

凉月耿茂树，微风薄疏林。
令弟肯过我，清夜抚鸣琴。
妙生徽轸外，虚夷有远心。
哀猿山暝啸，凝笳霜霁吟。
胡马惊朔吹，楚囚操南音。
王嫱穹庐泣，校尉汉恩深。
翻令旷士怀，数行下沾襟。
曲中颇清壮，攫醳蠲烦淫。
亚夫军细柳，令严夜沉沉。
我友擅丘壑，颇遭鸡须侵。
营诗貎烟霭，辞悭负幽寻。
画师虽无如，沧浪一蹄涔。
藉尔山水曲，轩豁穷上岑。
勤来商略此，胜处要同斟。

竭诚佐理奖言司，先正君心帝者师。
举荐不为盲宰相，尽供乃职日孜孜。

菱桥脊梁硬如铁，天下拄杖打不折。
倒骑佛殿出三门，南头学来北头说。
昔苗未生今作米，更判阿师三尺觜。
公但吸尽西江水，莫怕庭前簸箕尾。

陶陶孟春，草木莽只。
白日昭昭，照下土只。
瘴烟浩淫，杂海雾只。
憔悴行吟，閴岛屿只。
公乎归徕，无嫪此诗句只。
黎母之居，家炎陬只。
崒嵂盘鬰，蔽云浮只。
蝮虺鰅鳙，蜒僻幽只。
人迹阒绝，魑魅仇只。
公乎归徕，空山不可以久游只。
鸣鸢跕跕，堕沧溟只。
蛟蜃噀雨，昼冥冥只。
折肱见沫，瞻斗星只。
夕照黄浊，波涛腥只。
公乎归徕，落景不可以久停只。
茅苇丛薄，桃李囚只。
韶容骀荡，异中州只。
阳龢弗舒，金石流只。
短狐秘蜮，起蛰坏只。
公乎归徕，春不可留只。
卉服椎髻，骈蜓艕只。
咿嚘啁哳，言莫谅只。
烹蛇茹蛊，食且恙只。
眇其愁予，虽迥旷只。
公乎归徕，欢不可并只。
毒洳下湿，既沮疫只。
烦蒸焚惔，交战迫只。
中鬰鬲痞，悼憭慓只。
层冰肃霜，接朝夕只。
公乎归徕，寒兮无与乎体力只。
长鲸层浪，隔帝家只。
鸟春蛊秋，送年华只。
星河八月，记流槎只。
杳杳万里，谁还沙只。
公乎归徕，衰兮不关乎齿牙只。
公乎归徕，秦川之衍夷，公所生只。
解梁风咸，民萃营只。
土厚水深，衎易平只。
洪河大川，坎不盈只。
居之而安，乐不可名只。
公乎归徕，洛水之繁庶，公所寓只。
龙门伊阙，风气聚只。
葩奇俗淳，康汰阜只。
图渊书囿，今古慕只。
资之而深，适不可喻只。
公乎归徕，无叹乎江上只。
紫盖黄旗，天所王只。
浮埃蔽蒙，骋远望只。
圣主如天，既殛放只。
聊以永怀，无沮丧只。
公乎归徕，无悼乎天边只。
资善大议，同诸贤只。
复雠正义，维万年只。
质乎人心，靡或偏只。
守此正中，无迁延只。
噫嚱诗乎，公以写我心只。
彼苍者天，杳难谌只。
吁嗟时乎，天以畀我公只。
彼亡者秦，曷克终只。
乐只韶只，舜之昭只。
无议其将，圣维尧只。
谗慝煽凶，同盛朝只。
公乎归徕，尚予家之招只。

月为精彩雪为肤，翠盖迎风漾绿珠。
我欲褰裳赊一顾，能回玉面向人无。

犯寒过我喜仍惊，节物峥嵘更远程。
剧饮投车轻十日，细谈剪烛易三更。
故人高义千钧重，久客归心一夜生。
为语溪翁好相念，时将蓑笠晒春晴。

杖藜竹外独徘徊，叹息人间几劫灰。
燕颔素无难食肉，蟹螯才有便持杯。
世人枉是皆欲杀，明主何尝肯弃才。
多谢诸公共推挽，公车时亦到蒿莱。

灵山相别已多年，重把圆光信有缘。
愧我天涯真断梗，喜君居处似诸天。
元无浮世多般事，只说我家一味禅。
软语绸缪霜夜永，停灯温火共留连。

路岐无乐处，时节倍思家。
彩索飏轻吹，黄鹂啼落花。
连乹驰宝马，历禄鬬香车。
行客胜回首，看看春日斜。

自古贤名隠魏亭，老夫底用更专城。
得闲且看云来往，不饮休论酒浊清。
险阻备尝知世味，消磨不尽是诗情。
西堂不作惠连梦，共听茅簷夜雨声。

十岁人家小女儿，凛然高节见临危。
委身甘死凶人手，转眼犹怀大母慈。
天子早曾加宠赐，邑官今为立新祠。
若教娥与名俱没，畏敌忘亲未可知。

籍甚离骚后，芬芬楚泽滨。
移根烦老圃，比兴得佳人。
秀色谁与玩，清香不自珍。
吾庐故可爱，况及物华春。

连城照乘动分珍，他日词坛著散人。
诗笔有神官有暇，楚鳞燕翼要频频。

第一江山第一程，新诗快读逼梅清。
碧云不断飞帆急，立尽樯竿晚日明。

皇猷被寰宇，端扆属元辰。
九重丽天邑，千门临上春。

春风吹衣双鬓华，山中小桃应着花。
回思二十九年事，世故困人如弄沙。

君家如武库，人物常森森。
伯氏妙难测，一笑冥古今。
蒲团与蔾杖，终然作知音。
王事挽以去，岁杪霜雪侵。
轻轩奉白髪，遥指甑山岑。
臣子难有已，忠孝亦已深。
南方拥兵刃，调发多呻吟。
使民还击壌，屏星实分任。
况乃功业本，从来在无心。
独恨锁天北，谁与同瑶琴。

不知鸥与鹤，天畔弄晴晖。
背日分明见，临川相暎微。
净中云一点，回处雪孤飞。
正好南枝住，翩翩何所归。

短檠心醉养生篇，拟筑高峰看逝川。
野性合休林下鞅，枯肠常愧饮中仙。
化羝未是左元放，檄虎先烦顾少连。
何处羽衣从漫汗，君山千仞水如天。

寒云岑岑天四阴，画堂烛影红帘深。
鼓声渊渊管声脆，鬼神变化供剧戏。
金漥玉注始淙潺，眼前倏已非人间。
夜叉蓬头铁骨朵，赭衣蓝面眼迸火。
魆蜮罔象初偋伶，跪羊立豕相嚘嘤。
红裳姹女掩蕉扇，绿绶髯翁握蒲剑。
翻筋踢斗臂膊宽，张颐吐舌唇吻干。
摇头四顾百距跃，敛身千态万斝索。
青衫舞蹈忽屏营，采云揭帐森麾旌。
紫衣金章独据案，马䰎牛权两披判。
能言祸福不由天，躬履率越分愚贤。
蒺藜奋威小甶服，䰐縿扬声大髽哭。
白面使者竹筱鎗，自夸搜捕无遗藏。
牛冠箝卷试阅检，虎冒肩戟光睒闪。
五方点队乱纷纭，何物老妪绷獶熏。
终南进士破鞮绔，嗜酒不悟鬼看觑。
奋髯瞠目起婆娑，众邪一正将那何。
披发将毕飞一吷，风卷云收鼓箫歇。
夜阑四坐惨不怡，主人送客客尽悲。
归来桃茢坐深𫈉，翠鸮黄狐犹在眼。
自歌楚些大小招，坐久魂魄游逍遥。
会稽山中禹非死，铸鼎息壤乃若此。
又闻鬼奸多冯人，人奸冯鬼奸入神。
明日冠裳好妆束，白昼通都人面目。

柳色新池遍，春光御苑晴。
叶依青阁密，条向碧流倾。
路暗阴初重，波摇影转清。
风从垂处度，烟就望中生。
断续游蜂聚，飘飖戏蝶轻。
怡然变芳节，愿及一枝荣。

我适苍梧野，君来洞庭岸。
相逢迫盗贼，一笑未得款。
欣然望眉宇，于我意自满。
天寒道路长，岁晚日晷短。
僧房肯再来，晴窗自妍暖。

富有十年别，贫无一觉眠。
好来同夜话，相共酌清泉。

金枝羽部彻清歌，瑶台肃穆笙磬罗。
谐音遍响合明意，万类昭融灵应多。

千载纷争共一毛，可怜身世两徒劳。
无人语与刘玄德，问舍求田意最高。

病忆江湖去，书无尺寸工。
平时窭人子，忽是富家翁。
活计呻吟里，交情梦寐中。
独于张处士，相近数过从。

悠然对惠远，共结故山期。
汲井树阴下，闭门亭午时。
地闲花落厚，石浅水流迟。
愿与神仙客，同来事本师。

一官落拓几星霜，身远朝廷心下忘。
屡拜黄书叨试郡，何惭白首未为郎。
云山缥缈如招隠，花木欣荣亦向阳。
感激先皇曾赐对，至今朝服带天香。

京口兵可用，酒可饮。
一语参差族成血，忠贼相持各凛凛。
岂知好丑隔形骸，父为孔鸾子为鸩。
人众天定理则那，遗臭流芳且高枕。

阖庐归骨地，僧宇庇高丘。
又趁能诗伴，来为吊古游。
英雄余幅纸，岁月莽东流。
未解山前客，相逢更说愁。

题是临池后，分从起草余。
兔尖针莫竝，茧净雪难如。
莫怪殷勤谢，虞卿正著书。

一为弹冠仕，遂废东皋田。
不至二千石，行登四十年。
羁游无定许，鬓发欲苍然。
万里南江路，春风棹客船。

扰扰浮梁路，人忙月自闲。
去年为塞客，今夜宿萧关。
辞国几经岁，望乡空见山。
不知江叶下，又作布衣还。

槛外风光触处奇，岭头金像对巍巍。
主人偏恋南犍乐，只恐瓜时示肯归。

闲花浪蕊谩芬敷，满槛妖韶体自殊。
且看淡红随分有，须知绝品此中无。
翦愁魏国掺掺手，辨怯齐门一一竽。
已扫幽亭待清赏，更烦佳句预相娱。

黉堂归去葛衣轻，怪底形容太瘦生。
抖擞悭囊偿酒债，安排崄韵主诗盟。
妖韶梅老自余态，滋味韩休薄大羹。
强策驽骀追逸驾，不堪才力但平平。

鬼蛾来翩翩，慕此堂上烛。
附炎竟何功，自取焚如酷。
感彼万动微，保生在无欲。
不见青林蝉，饮风聊自足。

小亭门向月斜开，满地凉风满地苔。
此院好弹秋思处，终须一夜抱琴来。

当知一朝忿，必不忍于人。
岂止身忘却，还应及乃亲。

瞻彼南山，有虺其出。
维蛰之奋，维疠之息。
眷焉顾飨，在夏之日。
觞豆匪报，皇忍忘德。

万法如有功，梦事应存体。
但知一月真，宁许堕非是。

宝劒化龙归碧落，嫦娥随月下黄泉。
一杯酒向青春晚，寂寞书窗恨独眠。

宛彼鹡鸰，其乐孔群。
彼类维何，而有若于仁兮。

日月随天旋，疾迟与天谋。
寒暑自有常，不顾万物求。
蜉蝣蔽朝夕，蟪蛄疑春秋。
眇眇上古历，回环今几周。

天风吹我上崔嵬，冻面洒尘亦快哉。
止水泓澄金镜净，远峰罗列画屏开。
幽奇定有神仙到，险怪从教俗子咍。
莫道此中无胜概，会看变化起风雷。

鲜碧缘坡古径深，夜窗风雨作龙吟。
自从八叶传芳后，数到孙枝玉满林。

凯歌四面动地来，斩得名王归献阙。

西游万里亦何为，欲就骚人乞弃遗。
到此宛然诗不进，始知才分有穷时。

益为藩捍西南隅，物众地大称名都。
择守来颁兹土政，治人颇与他邦殊。
蹉跌一有戾条教，便宜皆得行黥诛。
群奸帖息不敢动，无复弄兵觊穿窬。
任威或谓一时事，立政恐非长世图。
岂无达识究是否，重在改作徒嗟吁。
仲翁裔孙有伟度，敢决不以常文拘。
当官勇欲除弊法，伊忧内恻仁心孚。
视人无异远方意，威刑惠政还相须。
始时岁荒力赈救，坐使饿殍成完肤。
既而为俗思根本，其在立学陈师谟。
大开儒庠务诲导，秀民耸慕纷来趋。
遂言讲署鸿生职，使演经传传诸徒。
奏函一上闻法座，诏劄即日来谐俞。
诏云信汝辨治蜀，缓任威罚先文儒。
公心感激侈上赐，刻在金石尊神谟。
覆之大厦牓美称，日久传者期无渝。
邦人承风为盛事，观者填道来于于。
嗟嗟多士其听命，勿即邪径安夷涂。
师无訿圣生率教，信尚姬孔尊唐虞。
施之乡党励雅俗，仁谊得以相持扶。
汉皇初始盛文学，起自蜀国行中区。
本朝教化视三代，建元安可为齐驱。
吾君训辞谕万里，义均盘诰兹宣敷。
吾守教本树一国，学成洙泗相涵濡。
臣谋君从协大义，圣哲倡和真同符。
欲歌盛节示万古，才不迨志嗟其愚。

扫尽鹅溪匹练霜，未知三尺映茅堂。
此君不是尘中物，何必区区较色香。

明明我周王，四国文德抚。
昭假天所监，时生仲山甫。
训仪系力式，刚柔不茹吐。
一片翼翼心，冰霜映西府。
凉秋九月朔，玉箫紫鸾舞。
惟昴昔孕萧，眉寿今颂鲁。
千载庆风云，色丝期衮补。

暮景中秋爽，阴灵既望圆。
浮精离碧海，分照接虞渊。
迥见孤轮出，高从倚盖旋。
二仪含皎澈，万象共澄鲜。
整御当西陆，舒光丽上玄。
从星变风雨，顺日助陶甄。
远近同时望，晶荧此夜偏。
运行调玉烛，洁白应金天。
曲沼疑瑶镜，通衢若象筵。
逢人尽冰雪，遇景即神仙。
引素吞银汉，凝清洗绿烟。
臯禽警露下，邻杵思风前。
水是还珠浦，山成种玉田。
劒沈三尺影，灯罢九枝然。
象外形无迹，寰中影有迁。
稍当云阙正，未映斗城悬。
静对挥宸翰，闲临襞彩牋。
境同牛渚上，宿在凤池边。
兴掩寻安道，词胜命仲宣。
从今纸贵后，不复咏陈篇。

我昔就学初，龆童齿未龀。
严亲念痴狂，小艺诱愚钝。
始时授章句，次第教篇韵。
蒙泉企层澜，覆篑期九仞。
十龄独侍行，千里赴朝觐。
靡依心向吴，能事躬在浚。
应门待宾客，睦族周分亲。
虽免逃杖諐，犹虞裕蛊吝。
十三从师友，群彦得亲近。
箕裘袭素风，兰芷渐腴润。
占毕自忘劳，攻坚常切问。
六经日沈酣，百氏恣蹂躏。
礼乐原夏商，春秋道尧舜。
论诗识温柔，讲易知谦巽。
书要通上古，史亦蕲尽信。
复熟中庸篇，推名善恶混。
楹书迨今存，手泽亦未泯。
頼此渐摩益，稍知贤圣蕴。
十八随乡书，三冬阅文阵。
同时韦带伦，共试棘闱濬。
少年事矜豪，属辞少绳准。
程文竟乖疏，贡籍果遗摈。
内负未蹉跎，不能忘起偾。
赏延辄辞官，雅志将自奋。
笔苦手成胝，眠稀目生晕。
常患涉猎疏，肯效揣摩困。
再上忝乙科，初筵习磨楯。
绸缪结官课，奄忽罹忧疹。
灵光未及赋，陟岵遽衔舋。
星行赴帏堂，雨泣护归榇。
先畴闽岭遥，寓舍京口近。
葬营带郭田，地得兼山艮。
送往极充穷，拊存急赒赈。
三釜须自谋，一官姑孟晋。
恤孤逢旧知，温故拾余烬。
荐衡荷德璋，嗣向怜子骏。
给札恩特殊，除职选尤遴。
遂去州县劳，入陪台阁俊。
校文擿三折，食贫岁四闰。
君相嘉宿官，圭符假名郡。
地望号优闲，公租稍充牣。
二偏丰旨甘，百口免饥馑。
方喜私愿谐，遽叨召音迅。
素非干时才，屡试投虚刃。
治绩愧无闻，官资谬超进。
持橐入记言，演纶漫燥吻。
事无补毫分，心常怀愤懑。
一言偶寤意，三已固无愠。
再违金门籍，七换竹使印。
赐环元丰初，解组横海镇。
虏信使约修，周官预详𪮾。
上号太宫辰，奉册陪发轫。
复土裕陵日，杖桐方守殡。
阻趋七月期，莫从百夫殉。
衰麻虽未除，泪血犹未抆。
误被两宫知，首颁一札讯。
入长天台班，复冠鼇坡峻。
拔擢登台司，咨俞陪坐论。
属时久承平，狡羌未诛震。
任重才难胜，位高躬易陨。
丹衷徒蹇蹇，明诚乏斤斤。
靡惮啧言烦，姑守王臣荩。
圣神眷始终，进退礼周尽。
禁殿陟青规，琳宫叩虚牝。
再辞淮海藩，未许丘园逊。
风霜经六纪，蓬葆垂两鬓。
躬闲犹冠带，禄厚足储𫗥。
贡余香龙团，上尊白羊酝。
岁时荷恩沾，浆藿对馈賮。
春园乘闲灌，冬户随时墐。
入对书甲乙，出驱车薄笨。
扶杖拜先茔，携觞问田畯。
蕃室倦扫除，綦几聊凭隠。
养浩希子舆，学生同祝肾。
念昔多艰勤，诲尔宜悱愤。
见贤弓在檠，遇事骖从靳。
竞情思昔非，视舌知柔韧。
高门训序畏，刊腹摩兜慎。
名教乐有余，异端戒多紊。
其要本诚明，乌在问圆顿。
美璞不雕琢，安得怀瑜瑾。
良器不深藏，渠能免瑕璺。
学问不沾洽，何由垂望闻。
操守不坚纯，久必成缁磷。
进修欲及时，行违要无闷。
士行惜分阴，伯阳叹往运。
当年倘因循，晚岁必悔恨。
更思祖先勋，相传清白训。
世胄闽与吴，宗姻期及絻。
衣冠布中外，椽土无尺寸。
逮吾老乡闾，始得营畦畛。
蜗庐庇风雨，稷田助饔馂。
幸与仁智邻，仍远市城慁。
沈侯东阳居，陆叟颐山遯。
出处虽殊途，丰约已过分。
考室俟构堂，肥家在忍顺。
常使棣华荣，无致荆枝忿。
中冓须自防，外诱不可徇。
惧尔志悠悠，故吾言谆谆。
力行傥不渝，家声期远振。

窗间多病委枯骸，陌上初收雨后埃。
公子风流过京兆，正堪眉妩傍粧台。

高亭俯瞰蓼苹洲，人老香山月自秋。
过耳好音堪一笑，伤心往事只轻沤。
休嗟塞上明妃调，且送江头过客舟。
壮士肯为儿女泪，柔肠一任恼苏州。

九月风高未授衣，灯前轧轧夜鸣机。
困来不觉支颐睡，鼠啮丝头四散飞。

秦火自焚宁害圣，金丝堂壁閟家书。
典坟启发皆天意，非谓共王好治居。

左山丛古木，萦带多美竹。
右山少平地，硱磳断苍玉。
于此岂无竹，萧疏倚岩谷。
上参九顶道，俯浸青谿澳。
于彼岂无石，嵌崖大如屋。
景业读书处，基构有遗躅。
始吾购二山，何为不相属。
中间古兰若，台观当山腹。
岩洞九十七，龙蛇所潜伏。
昔人作轩榭，髙深寄林麓。
我乃巢西崦，手自亲锄𣃁。
青溪漫无际，岛屿相重复。
雨余山更佳，春流涨平峪。
下矙池阳市，修烟弄芬馥。
大江天上来，淮山点眉绿。
老夫岂无意，落日傲鸿鹄。
东岭亦诛茆，小庵粗容足。
六峰引南睇，九华势相续。
白云与谁期，千载媚平陆。
清旷无俗韵，修明资远目。
去秋已种麦，今春复栽粟。
野老岂余欺，东坡幸膏沐。
二山谁与适，最与枯藤熟。
相见讵无人，顾我真麋鹿。
百年一瞬事，何暇知委曲。
得此化余年，不问君平卜。

剑山中断融为川，清江双流鬰回旋。
沟塍阡陌粲如绣，香秔紫芋皆良田。
地灵物秀气淑美，由来衮衮生英贤。
朝家文明所及远，于今台阁尤蝉联。
猎缨鸣佩走声望，出入金马如云烟。
奈何应辰独𡒄坎，华发未得离宾筵。
玙璠悬黎已为宝，结绿岂得偏弃捐。
愿君弹冠自重惜，邑人行诵子虚篇。

假使黑风漂荡去，不妨乘兴访蓬莱。

窈窕峰峦藏宝刹，峥嵘楼阁倚晴天。
我来不问东西寺，径就僧堂借榻眠。

东风红紫过千千，独着黄衣不敢先。
万仞峰头今一萼，别无花木可秋天。

谋生百拙世无如，赢得心清剩读书。
薄宦喜从京国路，闲身还似野人居。
济川事业归商傅，献赋声名羡子虚。
岁晚且留梅作伴，吟边月冷一枝疏。

金殿当头紫合重，仙人掌上玉芙蓉。
太平天子朝迎日，五色云车驾六龙。

天下张荆州，乳儿识名誉。
医国陆宣公，护法崔元度。
平生风雷舌，咳唾作霖雨。
隔阔余十年，一旦成万古。
羊昙欲作恸，生存华屋处。
支遁亦伤心，路偶经姚坞。
赖有克家子，春色连眉宇。
君看谈笑时，亦是干国具。
会看如乃翁，独立无喜惧。
文章有种性，家法致工主。
此诗公应闻，想见笑掌拊。

常年十月未花开，雪片今年九月回。
便有早梅随早雪，一枝笑看万花摧。

狂歌箕踞酒尊前，眼不看人面向天。
洛客最闲唯有我，一年四度到平泉。

骇浪吞舟脱巨鳞，结绳为网也难任。
纶乍放，饵初沉，浅钓纤鳞味更深。

春阴漠漠晚来寒，欲写相思一字难。
古锦诗囊无我佩，暗尘弦索尚谁弹。
闲乘野逸神尤旺，静少牢愁梦亦安。
好爵浮名能有几，人间翻覆自悲欢。

十年踪迹困邅如，多谢韦郎肯寄书。
千里漫寻苕水梦，一廛方对相山居。
归心不为莼鲈切，交契应闲简牍疏。
近向钱塘得嘉种，秋盘何日共新蔬。

塞上无花草，飘风急我归。
梢林听涧落，卷土看云飞。
想子当红蕊，思家上翠微。
江寒亦未已，好好著春衣。

僧家无事最幽玄，近对青松远对山。
诗句不曾题落叶，恐随流水到人间。
。

寺在诸峰顶，寥寥远世纷。
岩飞千丈雪，门掩万重云。
地冷春疑晚，松深日易曛。
孤猨清叫月，僧向定中闻。

宿雨洗清秋，行行早放舟。
团团正林杪，隠隠半岩幽。
永谢妖蟆食，宁须玉斧修。
少微并婺女，何事独名州。

去岁秋霖若决川，今春不雨旱良田。
道边老幼饥将死，云外蛟龙懒自眠。
赤日有威空射地，清江无际漫连天。
谁将民瘼牋双阙，四海皇恩一漏泉。

闻道黄金地，仍开白玉田。
掷山移巨石，呪岭出飞泉。
猛虎同三迳，愁猿学四禅。
买香然绿桂，乞火踏红莲。
草色摇霞上，松声泛月边。
山河穷百二，世界接三千。
梵宇聊凭视，王城遂渺然。
灞陵才出树，渭水欲连天。
远县分诸郭，孤村起白烟。
望云思圣主，披雾隐群贤。
薄宦惭尸素，终身拟尚玄。
谁知草庵客，曾和柏梁篇。

问天底是资身策，度日应收卖卜钱。

四时冰柱湿风前，绝顶飞来一派泉。
瘦蔓相牵根太古，苍崖特立探长天。
灶荒孤鹤寻遗迹，寺老幽禽闯坐禅。
闲日频游归复梦，结庐曾许蹑坡僊。

休讶朝家奏报迟，平生忠孝鬼神知。
但留一片丹心在，会有天回地转时。

厨人清晓献琼糜，正是相如酒渴时。
能解饥寒胜汤餠，略无风味笑蹲鸱。
打窗急雨知然鼎，乱眼晴云看上匙。
已觉尘生双井椀，浊醪从此不须持。

婵娟罗浮月，摇艳桂水云。
美人竟独往，而我安得群。
一朝语笑隔，万里懽情分。
沈吟彩霞没，梦寐群芳歇。
归鸿渡三湘，游子在百粤。
边尘染衣劒，白日雕华发。
春风变楚关，秋声落吴山。
草木结悲绪，风沙凄苦颜。
朅来已永久，颓思如循环。
飘飘限江裔，想像空留滞。
离忧每醉心，别泪徒盈袂。
坐愁青天末，出望黄云蔽。
目极何悠悠，梅花南岭头。
空长灭征鸟，水阔无还舟。
宝劒终难托，金囊非易求。
归来傥有问，桂树山之幽。

三著朝冠入上都，黄封频醉渴相如。
马慵立仗宁辞斥，兰偶当门敢怨锄。
富贵尚思还此笏，衰残故合爱吾庐。
灯前目力依然在，且尽山房万卷书。

风紧雨凄凄，川回岸渐低。
吴州林外近，隋苑雾中迷。
聚散纷如此，悲欢岂易齐。
料君残酒醒，还听子规啼。

自来自去动洪𬬻，无象无私无处无。
回鴈不多消气力，染花应最费工夫。
溟蒙便恨豪家惜，浓暖深为政笔驱。
莫讶相逢只添睡，伊余心不在荣枯。

有客肠回九，无人髪握三。
关中新约法，江左旧清谈。
铁骑来天北，楼船过海南。
一枝巢越鸟，八茧熟吴蚕。

晓雨催春不惜花，乱红飘泊委泥沙。
伤心忆得年时事，白发风前只叹嗟。

诞育文章家可贺，轩渠烦恼障皆除。
霜蹄堕地能行矣，玉树临风必皎如。
群纪伴翁入图画，俨佟为我御巾车。
客中往往烦厨传，倘许携将酒与鱼。

瑶水霓旌绮宴陈，汉宫渠怨露华新。
谁然百炬金花烛，渡袜歌梁暗落尘。

我身匪兕虎，岂是旷野物。
生非洪水时，胡为在巢窟。
向来三入朝，薄命不黔突。
未尝识许史，况敢交平勃。
沧波渺黏天，远逐轻鸥没。
今年君恩厚，幸许赐骸骨。
既逃申公钳，又异卞和刖。
放怀歌呜呜，宁暇书咄咄。

土衣圆绿孕，屐齿孔方留。
莫扫钱留地，应嫌薏苡秋。

威声又数中兴年，二虏行当一矢联。
闻道名城得真将，故应惊羽落空弦。
追锋归去雄三卫，授钺重来定十连。
别酒回头便陈迹，号呶端合发初筵。

行向石栏立，清寒不可云。
流来桥下水，半是洞中云。
欲住逢年尽，因吟过夜分。
荡阴当绝顶，一鴈未曾闻。

昔逋才两句，共不用文章。
援笔人皆是，写来当甚强。

法法刹那无住，云何见在去来。
若觅三心不见，便从不见打开。

庄田总是昭陵赐，更著官船载御书。
今日残僧无饭吃，却催积欠意何如。

秀岭奇峰接钓台，乌龙直北更崔嵬。
万松合处虚亭敞，千佛光中梵宇开。
林外瀑泉飞朔雪，云间宝藏转春雷。
攀藤更入西庵路，一听支郎语劫灰。

北风胡马自长鸣，月到南枝鸟共惊。
留我小溪回短棹，看渠红旆作长城。
人思庞老皆知隐，贼说康成亦畏名。
乱后欲从君一笑，满林荆棘未堪行。

有美一人在烟汀，朱颜朝涤玉壶冰。
素手暮理朱丝绳。
语言窈窕丹凤鸣，坐持纨扇睇秋萤。
何当还之翡翠屏，为君把镜整衿缨。

关山迢遰古交州，岁晏怜君走马游。
谢氏海边逢素女，越王潭上见青牛。
嵩台月照啼猨曙，石室烟含古桂秋。
回望长安五千里，刺桐花下莫淹留。

不较平崧与右崧，大都亭阁尽穹崇。
太行太室当前后，俱是山家入望中。

白水汪汪满稻畦，樟花零落徧前溪。

雨散云收月正明，无端平地鼓雷霆。
惯曾坐断乾坤客，唤作窍中蚯蚓声。

老子堪咍老转痴，幽居喜及早寒时。
芋魁加糁香出屋，菰首芼羮甘若饴。
颠倒朱黄思误字，纵横黑白戏拈棋。
此怀敢向今人说，骨朽诸贤却见知。

骚客诗翁死有灵，君行亦足慰飘零。
甫云来共长沙醉，原谓何如泽畔醒。
一瓣谁堪续香供，四诗今拟当埋名。
黄花红叶秋天晚，想见潇湘野鹜汀。

海榴殷色透帘栊，看盛看衰意欲同。
若许三英随五马，便将浓艳鬬繁红。

为笑江南种稻时，露蝉鸣后雨霏霏。
莲盆积润分畦小，藻井垂阴擢秀稀。
得地又生金象界，结根仍对水田衣。
支公尚有三吴思，更使幽人忆钓矶。

寒风鸣岁阴，芸物已归静。
郊原何萧瑟，松竹自清整。
道傍足幽意，林屋甚井井。
鸡犬在篱落，沙水暮光映。
古来奇逸士，往往托兹境。
吾行将安得，怅望沧水永。

谪宦成流落，移官自宠恩。
穷通虽异迹，得丧尽忘言。
车马动行色，江山劳别魂。
关西三十世，祠下见云孙。

梦亦何曾渡白沟，今朝却作等闲游。
横云鹤倦性犹野，嘶雨蝉哀信已秋。
此事欲知诗尽有，西园才说肺先浮。
归途亦及中秋月，乘兴同登何处楼。

照眼骊珠光陆离，莆田太守寄新诗。
死生贵贱交情见，惟有吾宗不徇时。

爱子性情奇，初生玉树枝。
人曾天上见，名向月中知。
我识婴儿意，何须待佩觿。

新咏平生陋玉台，梨园以后更堪哀。
宁随太白金鞍去，莫放花奴羯鼓来。

晨光入林众鸟惊，腷膊群飞鸦乱鸣。
穿林四散投空去，黄口巢中饥待哺。
雌者下啄雄高盘，雄雌相呼飞复还。
空林无人鸟声乐，古木参天枝屈蟠。
下有怪石横树间，烟埋草没苔藓斑。
借问此景谁图写，乃是吴家石屏者。

薄暮欣暑退，吏散列闲屋。
冰厅冷如水，孤坐一巾幅。
久绝青绫赐，仅免床下伏。
何尝语丁宁，但愧头蓄缩。
频年耗太仓，初夜费官烛。
枕书倦已抛，梦蝶来更速。
咍台到天明，从人笑列宿。

君继贤人业，试官阊阖门。
但问要离墓，莫看真娘坟。
虎丘寺前生野草，一花一叶皆丽好。
用心冷淡不此嗜，自有诗礼长探讨。
给旁余闲庭庑空，小舆应亦上垂虹。
桥边风驶寄书便，只写平安报乃翁。
我惭空空易疎斥，时亦抠衣侍函席。
春膏流滑傥寄将，待写续经藏屋壁。

到君栖迹所，竹迳与衡门。
亦在乾坤内，独无尘俗喧。
新泉浮石藓，崩壁露松根。
更说寻僧处，孤峰上啸猿。

结交意不薄，匪席言莫违。
世义随波久，人生知己稀。
先鸣誓相达，未遇还相依。
一望金门诏，三看黄鸟飞。
暝投同旅食，朝出易儒衣。
嵇向林庐接，携手行将归。

月出度松岭，露香霏羽衣。
肃肃夜气清，苍苍烟径微。
川光浴秋容，萝影挂夕辉。
冰轮碾空阔，飞辙无因依。
拟掬星渚波，恐触天孙机。
偓佺何时见，沆瀣聊独挥。
未应青霞志，即与素愿违。
稍休尘外踪，想此岩下扉。
清吟写万籁，妙想绝百非。
不须河汉言，尽解纷华围。
飞仙亦戏剧，玄学乃庶几。
鳌山切丹极，岁晚行将归。

与君流落偶还朝，过眼纷纶七叶貂。
莫笑华颠羞采胜，几人黄壤隔青霄。
行吟未许穷骚雅，坐啸犹能出教条。
记取明年江上郡，五更春枕梦春韶。

岑令神情竭，裴公柱石衰。
国贪黄髪旧，身负赤松期。
人也将安仰，天乎不憗遗。
延和听诏语，深见两宫悲。

羁旅淹南戍，栖迟绕塞垣。
海氛朝自暗，山气昼常昏。
虫穴风来毒，蛮溪水出浑。
故乡方远想，斜日更啼猿。

外泽里常粗，元知似瓠壶。
仕因无援困，学为背时孤。
轩盖愁城市，风烟落道途。
它年游万里，不必念归吴。

寒意连朝进，祥霙万里通。
洁身原有道，润物又成功。
余霭犹吞日，狂飙漫走空。
田翁钩膝语，贫里幸年丰。

心绝去来缘，迹顺人间事。
独寻秋草径，夜宿寒山寺。
今日郡斋闲，思问楞伽字。

朴斲敷菑皆用勤，况吾儒者务多闻。
万书插架非关我，一卷入心方属君。
为学从来无止法，立身宁祇富多文。
自怜习气今犹在，尚欲焚膏到夜分。

通都无羊肠，罏中有羊肠。
都人有羊肠，罏人无羊肠。
发原马之肝，委蛇豸之背。
曲曲达蓝桥，意与仙灵会。
静夜非笙簧，依微送天籁。

万人都督古闽州，幕府旌门映碧油。
阃外依莲滞英俊，樽前噉薤占风流。
犀灯照水窥龙剑，鲸浪喷空见蜃楼。
暇日登高赋沧海，添盐堪为昔贤羞。

明朝欲见琴尊伴，洗拭金桮拂玉徽。
君乞曹州刺史替，我抛刑部侍郎归。
倚疮老马收蹄立，避箭高鸿尽翅飞。
岂料洛阳风月夜，故人垂老得相依。

水火运法周岁，四六勿错如初。
水多火少失功夫，胜地方始安炉。
直须认鼎与药，却如鸡子无殊。
内黄外白结凝酥，一颗圆明汞珠。

淮阴西汉一英雄，史氏持衡论亦工。
不向追亡羡萧相，却于援死著滕公。
岂知并绩三人杰，皆自当时一语功。
后世人材自戕贼，炎凉安得古人风。

坐忘日月三杯酒，卧护江湖一钓船。

公将民欲达天心，瑞雪如期白昼阴。
皓色恍疑霄宇接，浓寒都为岁华深。
辞妍席右人雄赡，兴尽溪边客访寻。
铃阁唱高宜和寡，不才刚缀郢中吟。

衡门愁绝坐诗穷，瘦策荒途况此翁。
流水年华孤月在，黄花心事几人同。
乡书杳杳迎江雁，客枕萧萧避井桐。
昨夜莼鲈应入梦，扁舟归去及秋风。

兹年见二毛，秋至独多悲。
况乃霜露繁，悟彼歳月驰。
衡门静无辙，幽径荒不治。
眷眷武夷翁，倾盖成旧知。
每枉林下步，笑言辄移时。
目击良已久，鳯歌复见诒。
谅君徜徉意，当以振其衰。

傍水禅房半掩门，乍晴帘幕卷黄昏。
风驱红雨春何在，酒入香肌玉自温。
勿笑饥肠充笋蕨，须将醉眼盖乾坤。
杖头更有百钱在，明日还寻未到村。

官局纷纭簿领迷，生缘琐细老农齐。
偷安旋种十年木，肉食还须五母鸡。
对酒不尝怜酤榷，钓鱼无术漫临溪。
此身已分长贫贱，执爨缝裳愧老妻。

月色凝辉照胆寒，水晶宫里望中寛。
一声长笛来天际，谁学龙吟出指端。

虚舟惠我一墨竹，纸上森森一枝玉。
展向庭前与鹤看，今宵不许枝头宿。

著时人显衫还隐，不著人亡衫却存。
隐显存亡是何物，黄金铸出铁昆仑。

少日关河要指呼，晚归田里似囚拘。
气衰不敢高声语，腕弱才能小楷书。
座有老兵持共饮，路逢醉尉避前驱。
子元兄弟何为者，自是嵇康处世疎。

江湖处处寻春去，每到芳时醉不归。
帘幙生香花欲语，池塘细雨燕交飞。
闲思此事真难得，或恐他生愿不违。
欲作三门终老计，买山囊罄值年饥。

儒家无外事，招客勘青编。
笔墨东西置，朱黄次第研。
频忧伤点窜，细恐误流传。
改易文辞正，增加字数全。
目因繁处倦，心向注中专。
端坐穷今古，披襟见圣贤。
疲劳时举白，游息或谈玄。
得兴忘昏旭，题名记岁年。
栖毫思确论，废卷恨忘篇。
鱼鲁皆刊定，谁人敢间然。

雪花好洁白，不待咏说知。
区区取相似，今古同一辞。
薛能比众作，小去笔墨畦。
谁能出千载，为雪立传碑。
四座且勿歌，听我白雪诗。
天地于降雪，其功大艰难。
去年暖风日，冬在春已还。
山屏尽深碧，危溜声亦潺。
草萌各已动，梅花开最繁。
炉火殆可谢，衣絮谁复言。
推排腊已过，一变天更寒。
飘风动木石，激射难出关。
深房拥高燎，领肘曾不温。
仰视云压叠，垂欲藉屋山。
元气不复呵，飞鸟折羽翰。
谁排河汉流，欲堕莽苍间。
道为黑风遮，凝冻无住著。
纷纷成片缕，六出非刻削。
初时漏余滴，杂雨犹可恶。
迤逦纵飞洒，态状不可名。
或稀若有待，或密似相萦。
或弱久宛转，或狂自轩腾。
群来信汗漫，孤飘亦零丁。
屋角初渐斑，瓦沟忽皆平。
坳漥一已满，茅茨压将倾。
树木遍封裹，冈山助峥嵘。
阶除断纤秽，池台有余清。
流尘寂已掩，物象窅皆明。
厨烟或中镵，里表仍孤擎。
长街隠缺甃，荒城混觚棱。
沙水渺相合，扁舟在图屏。
啄草鸟雀踪，篆字遗纵横。
顿惊宇宙内，侈丽皆天成。
引望谁倚楼，秀色乱目睛。
永怀衡门士，辛苦守六经。
山藜不充腹，笔砚久已冰。
柔茵坐中堂，谁问公与卿。
世事泊无意，烛换犹飞觥。
文犀压朱箔，阳春谢秦筝。
所处殊处所，苦乐固异情。
谁致此不齐，上天意何营。
苍苍不可问，奕奕洒未停。
明晨起相处，寒日已满窗。
井甃破圆素，砌苔还故苍。
万物去复冒，颜色皆复常。
融为大田水，其流日滂滂。
方塘接深甽，澄彻碧玉光。
岂惟疠疫消，庶验百谷祥。
愿彼守经士，幸可继糗粮。
忧民既非职，空致新诗章。

人远鹭孤立，湖平天四垂。
柂移舡解语，帘舞酒求知。
望眼倾三笑，骚吟寄九思。
今宵吾计得，解鼈荐鸱夷。

处处闻蝉响，须知五月中。
龙潜渌水坑，火助太阳宫。
过雨频飞电，行云屡带虹。
蕤宾移去后，二气各西东。

滔天逆党作兵端，坐致酋渠诏意宽。
咸与惟新皆赤子，释囚尽复汉衣冠。

池雨含烟暝不收，草根长见水交流。
爱君古锦囊中句，解道今秋似去秋。

市朝非故日，年代属传闻。
始兆滕公室，来观季子坟。
埋名书故事，编简属遗文。
苦恨相如赋，俱随谏草焚。

春风事华侈，红紫逐香飘。
水底从铺锦，还能似此桥。

封疆七百里，禄秩二千石。
拥节祠太山，寒天霜草白。

朝冯玉几言犹在，夜启金縢事已非。

交亲莫笑出麾频，不任纤机只任真。
远护玉关犹竭力，入陪金铉敢周身。
素心直拟圭无玷，晚节当如竹有筠。
道本逍遥惟所适，吾生何用蠖求伸。

听琴访黄冠，置酒烦好事。
邀我过其庐，二子相与至。
开囊出书画，黄李可人意。
蕙梅妙疑神，旧识子扬子。
水仙初破颜，缟袂亦启齿。
婆娑哦其间，二子俱徙倚。
杯行畧数计，共约到罍耻。
忽闻鼓连村，络绎催我起。
有愧孟浩然，业饮故恤是。

平虏将军妇，入门二十年。
君心自有悦，妾宠岂能专。
出解床前帐，行吟道上篇。
古人不唾井，莫忘昔缠绵。

第一林泉得纵观，春风随步著栏干。
山园梅雪千株在，门纳湖光十里宽。
水上湿红云片段，亭前鲜碧玉檀栾。
主人才调浑相称，题柱诗篇一一刊。

褒也瓯闽士，文高行益修。
干名逢诏罢，归计逼亲忧。
鸥鸟终相狎，公卿谩欲留。
刺桐花下宅，兰蕨奉晨羞。

瘦茎尖叶带余馨，细嚼能令困自醒。
一段山间奇绝事，会须添入品茶经。

讲花天散坠，醉草客争收。
明月来相识，孤云学自由。
隙曛穿薄暮，簷溜滴高秋。
不锁西窗梦，名山有旧游。

越国风光与众殊，贰车才调世应无。
晴楼对酌云平海，夜榻分题月满湖。
吟啸江山君好手，主张诗酒我非夫。
行当乞挂朱轮去，别作香山九老图。

薄禄谩婆娑，朝家事正多。
天昏云障日，风劲叶辞柯。
黔首难堪命，苍穹尚荐瘥。
中原戎马盛，壮士敢谁何。

才起程时雪絮春，雪余又是雨兼旬。
肩舆聊复能安稳，步屧其如受苦辛。
楮贱米穷尝世味，风餐露宿炼官身。
一朝傥有青云上，莫忘泥耕水耨人。

宫城北转乱蝉嘶，乔木阴云水满陂。
一阵风来掠华鬓，江湖清兴有谁知。

冻云浓厚朔风严，粉揉琼霙扑绮簷。
斗变至和缘帝力，迎知上瑞协人占。
晚归渔市蓑衣重，晓上旗亭酒价添。
更待三英同胜赏，翩翩赋笔紫毫铦。

白云山下泉，几年石中韫。
但见玉色明，孰能究其本。

人为闲郡我为荣，僚友多欢事少生。
诗里江山今共乐，籍中龙虎旧传名。
逢时自可青云致，喜老休将白发轻。
垂世功名期力到，上方求治急材英。

腊前已赋忆梅诗，年后才能见好枝。
我亦嗟渠苦孤瘦，渠应怪我底清羸。
虽然故有临风趣，政尔难忘觅句痴。
回首江东在何许，故人相远费相思。

鞋响新霜后，襟暄野日初。
寒溪半湾落，远树一行疎。
老矣端何苦，归哉不愿余。
终更犹半岁，作么度居诸。

两两戏沙汀，长疑画不成。
锦机争织样，歌曲爱呼名。
好□顾栖息，堪怜泛浅情。
凫鸥皆尔类，唯羡独含情。

簷前微雨歇，池上凉风起。
桥竹碧鲜鲜，岸移莎靡靡。
苍然古苔石，清浅平流水。
何言中门前，便是深山里。
双僮侍坐卧。
一杖扶行止。
饥闻麻粥香，渴觉云汤美。
平生所好物，今日多在此。
此外更何思？
市朝心已矣！。

秋风动朱箔，流尘污鸳绮。
念昔合欢人，两心今万里。
冰霜变松竹，况复如桃李。
欲寓相思文，无多右军纸。

以道治心气，终岁得晏然。
何乃戚戚意，忽来风雨天。
既非慕荣显，又不恤饥寒。
胡为悄不乐，抱膝残灯前。
形影暗相问，心默对以言。
骨肉能几人，各在天一端。
吾兄寄宿州，吾弟客东川。
南北五千里，吾身在中间。
欲去病未能，欲住心不安。
有如波上舟，此缚而彼牵。
自我向道来，于今六七年。
炼成不二性，消尽千万缘。
唯有恩爱火，往往犹熬煎。
岂是药无効，病多难尽蠲。

青山缺处大江奔，江口山颜见县门。
一世定无纡辔处，故应来此著琴罇。

巴楚夷陵酒最醇，使君风味更清真。
少年恨不从豪饮，薄宦那知托近邻。
本拟笙歌娱病客，却催雨雪恼行人。
朝来冻手题诗寄，莫笑欹斜字不匀。

水长平侵岸，云低半失村。
菰蒲乱凫鸭，泥潦困鸡豚。
弄笔排孤闷，煎茶洗睡昏。
荒郊多狗盗，及早闭柴门。

梅莟香边踏雪来，杏花雨里带春回。
明朝解缆还千里，今日看花更一杯。
谁遣文章太惊俗，何缘场屋不遗才。
南溪鸥鹭如相问，为报春吟费麝煤。

不愁世路太行难，自叹行藏愧孔颜。
借榻寺中分两寺，思乡山上又重山。
凄然碧草天连远，输与白云僧对闲。
我亦天涯流落客，何时同赋大刀还。

通泉字法出官奴，日日临池恨不如。
双鲤可无轻素练，数行惟作硬黄书。
乡关何处三秦路，马足经年万里余。
多谢玉华宫畔客，新诗未觉故人疏。

植物之中竹难写，故今虽画无似者。
萧郎下笔独逼真，丹青以来唯一人。
人画竹身肥拥肿，萧画茎瘦节节竦。
人画竹梢死羸垂，萧画枝活叶叶动。
不根而生从意生，不笋而成由笔成。
野塘水边埼岸侧，森森两丛十五茎。
婵娟不失筠粉态，萧飒尽得风烟情。
举头忽看不似画，低耳静听疑有声。
西丛七茎劲而健，省向天竺寺前石上见。
东丛八茎疎且寒，忆曾湘妃庙里雨中看。
幽姿远思少人别，与君相顾空长叹。
萧郎萧郎老可惜，手颤眼昏头雪色。
自言便是绝笔时，从今此竹尤难得。

忆昔观灯夜，维舟天汉湾。
千官环凤辇，万炬转鼇山。
异县方营窟，佳辰独掩关。
悲凉追往事，华发坐来斑。

解愠薰南风，截雨横东虹。

陈留风俗衰，人物世不数。
塞上得阮生，迥继先父祖。
贫知静者性，自益毛发古。
车马入邻家，蓬蒿翳环堵。
清诗近道要，识子用心苦。
寻我草径微，褰裳蹋寒雨。
更议居远邨，避喧甘猛虎。
足明箕颍客，荣贵如粪土。

天仓三十六峰下，犹有轩辕辙迹存。
丹灶前临六时水，芎田远接九仙门。
火芝夜照千灯迥，江树朝涵一气浑。
道友相邀寻异药，携筇几到老人村。

我说逍遥理，其如要妙深。
悟来时顷刻，迷者岂通寻。
达即随情遣，真缘不可侵。
从来皆是事，巧拙在人心。

泸北行人绝，云南信未还。
庭前花不埽，门外柳谁攀。
坐久销银烛，愁多减玉颜。
悬心秋夜月，万里照关山。

拜起炉烟绕碧虚，卧龙随雨跃天衢。
道边草木已焦卷，岩下风雷若指呼。
河陇岂无冤系狱，海污防有浴川夫。
君王屡诏寛徭役，亦念凋氓苦未苏。

秪为曹侯数贵人，普天黔首尽黄巾。
汉灵早听侍中谏，安得献生称不辰。

未险先藜杖，逢亭便小留。
今番已非昔，后去可能游。

春来懒倦半相仍，全似诸方怕事僧。
薄有篇章堪对酒，畧无情绪要观灯。
湖山帝里梦频往，泉石吴乡归未能。
四海平生几兄弟，个般滋味更谁曾。

幽鸟飞鸣翠木阴，小鱼游泳绿波心。
满前好句无人领，堪笑寒窗费苦吟。

落落功名鬓早斑，蹉跎心事十年间。
看来只合归湖上，渔钓丛中尽日闲。

彩旗丹柱倚春风，寒日清明罢绣工。
千仞骊珠翻锦带，五纹蛛网丽晴空。
百年日月跳丸里，一掷功名唾手中。
漠北将军贪蹋踘，岂知兵法在吴宫。

春溪几回葛花黄，黄麝引子山山香。
蛮女不惜手足损，钩刀一一牵柔长。
葛丝茸茸春雪体，深涧择泉清处洗。
殷勤十指蚕吐丝，当窗袅袅声高机。
织成一尺无一两，供进天子五月衣。
水精夏殿开凉户，冰山绕座犹难御。
衣亲玉体又何如，杳然独对秋风曙。
镜湖女儿嫁鲛人，鲛绡逼肖也不分。
吴中角簟泛清水，摇曳胜被三素云。
自兹贡荐无人惜，那敢更争龙手迹。
蛮女将来海市头，卖与岭南贫估客。

未逢四祖且堆堆，才见龙潭眼便开。
龙去潭空人自老，衔花百鸟漫飞来。

清风起平湖，白云生涧阴。
佳时惨不乐，羁思苦难任。
客子热中肠，浩然怀故林。
仲夏倏已过，草木鬰萧森。
万物欣有托，吾生何崎嵚。
念昔岁甫冠，自许双南金。
只今堕危涂，不如烟际禽。
山水所素愿，利名非宿心。
何当返故庐，啸傲苍崖深。
两鬓岂长绿，勿枉吴霜侵。

蚌繇珠剖孰为冤，鹤岂鸣臯且唳天。
对策未居金马上，夜书犹即短檠边。
子诚异嗜如昌歜，我媿沉疴非藕船。
永好固知当有报，思眢才索不能篇。

银壶贮雪褪轻红，费尽思量句不工。
若使春风但桃李，春风殊未可雌雄。

昔岁寓文馆，雅志慕藩屏。
尝闻近畿州，胜绝惟南颍。
十年走京华，官局苦闲冷。
欲求一麾去，数奏囊章请。
适会择兹守，乘时窃侥幸。
君相宠儒林，念久贷諐眚。
旋蒙左符赐，上戴天恩并。
扁舟促行役，洪渠逐奔猛。
飘然离尘嚣，有若出机穽。
从容光景多，历览江山迥。
去都时值秋，到官月逢寎。
此邦信名区，民愿俗无警。
昔守皆巨公，今犹蒙镇靖。
非才偶承乏，继治实多幸。
前贤有规模，遇事见要领。
因此颇闲暇，得以探物景。
溪湖绕郡郭，台榭跨冈岭。
春媚花百名，秋香荷十顷。
野色连莽苍，水容迷渌浄。
虹驾逵路长，鹢泛源流永。
幽寻穷胜处，登陟疲足胫。
适意自留连，对人成诧逞。
是时汴流阻，北客多过境。
景纯罢山阴，前旆亦南骋。
予逢丈人行，再拜肃襟袊。
君待同舍生，抗礼均侪等。
公斋荐具薄，主席奉陪鼎。
馈以清淮鱼，报我龙山茗。
西园复追从，继日承音謦。
胸怀坦而夷，不事畦与町。
杯盘命镌简，丝竹烦正订。
横管教吹羌，新声赏歌郢。
善谑剧笑谐，尽欢忘醉醒。
自兹别经秋，多故值忧梗。
七月会同轨，远臣伤吊影。
交旧少经涂，酒希但虚皿。
兀然坐空合，何异蛙在井。
故人勤眷盼，尺书询动静。
新诗三百言，斫句露锋颖。
念旧起悲伤，曾游皆记省。
眷予忝畴曩，被爱逾踵顶。
感嘅知己心，中藏聊自儆。
景纯书阁老，二纪酬申丙。
当年文雅誉，久合登西省。
心贪为郡乐，旌旄屡操秉。
徊翔成淹留，前辈今谁并。
复闻乞淮藩，早已饰归艇。
南河如可棹，北渡时引颈。
溪亭待清扫，宾具重消整。
还当揖前尘，晤语慰悬耿。

谯国门传缙以绅，善男子即是帝王孙。
文商碑背题八字，武盛弓弦重六钧。
既出四门观生老，便知六贼不相亲。
夜迶将心登峻岭，心定菩提转法轮。

梅有岁寒姿，桃李非其偶。
冰雪见凌厉，斯固梅之守。
伊人清且妍，是曰梅之友。
臭味得所同，不在金兰后。
溪烟陇月间，幽期未尝负。
中路勿弃捐，友道贵长久。

世事如浮云，飘忽不相待。
欻然化苍狗，俄顷成章盖。
达观听两行，昧者乃多态。
舍旃勿重陈，百年等销坏。

尔亦为贫驱，窗间砚欲枯。
自从村墅别，曾到陕山无。
寒圃应肥菜，秋霖怕损租。
有书供夜读，时一唤吾雏。

汝祖积阴德，汝翁多读书。
汝生天报施，汝死又何如。
修短有定数，贤愚莫问渠。
冥官闻恸哭，还许再来无。

中山一醉百经旬，鲁酒千杯不醉人。
莫怪近来风味薄，中山久已杂边尘。

霭霭彤庭里，沈沈玉砌陲。
初升九华日，潜暖万年枝。
煦妪光偏好，青葱色转宜。
每因韶景丽，长沐惠风吹。
隐映当龙阙，氛氲隔凤池。
朝阳光照处，唯有近臣知。

得意春风里，山林异样鸣。
虽无三寸舌，解作百禽声。
巧处难求色，听时可辨名。
金笼容不得，应是愧流鶑。

今朝季冬朔旦，岁月不可把玩。
各请打办精神，了却未了公案。
有我即病生，无我即病灭。
我病两俱非，万里一条铁。

不论山北与山南，是处移将竹两三。
亦爱村深工部屋，尚嫌门对相公潭。
夕阳归鸟占花坞，山雨饭牛规草庵。
口挂壁从生白醭，是中除酒百无堪。

昔人未强仕，不食太官粟。
悠然于此时，已展𥬞云足。
人生五马贵，入手弗转瞩。
我恐州县间，不足峙鸾鹄。
蜀仙负郭田，二顷旧鉏玉。
千年玉不槁，丁宁戒刍牧。
陶山元祐家，文采世相属。
它日访襟期，需君玉田熟。

寿杯同举寿闱中，此乐人人羡此翁。
满目芝兰如谢傅，齐眉宾主似梁鸿。
万枝灯过游尘息，三荚蓂飞淑气通。
正是春来好时节，柳梢微绿小桃红。

山居随意旋添成，截断人闲利欲腥。
兰茁不妨虚白屋，松苗如见旧毡青。
书痴面目唾亦笑，酒圣风流心自醒。
闲里光阴天下乐，谁知此处是思亭。

日落山前水涨时，有人拍掌笑嘻嘻。
篙师只管需把手，载过神仙不自知。

外台论荐达乘舆，花县弦歌制锦初。
气直公车曾谏猎，政清官舍旧悬鱼。
二林重结遗民社，五柳闲寻靖节居。
好继谪仙留绝唱，云屏九叠倚晴虚。

菡萏香莲十顷陂，小姑贪戏采莲池。
晚来弄水船头湿，更脱新裙裹鸭儿。

九重城阙凤凰楼，金碧觚棱晓日浮。
和气已从天上落，寒乡莫赋畔牢愁。

蒿篱关猛虎，笔管养苍龙。
稳帖帖藏牙伏爪，黑漫漫怪雨颠风。
临济小厮儿惊心欲折，丰干老冻脓睡思方浓。
山蒙蒙，水溶溶。
乾坤无碧落，收放绝行踪。

洛阳花使款银台，魏紫姚黄次第来。
调护须知青帝力，进呈方是十分开。

休问桃源路，寻梅𫏐往还。
梅花有知己，何必定湖山。

万树鸣蝉隔岸虹，乐游原上有西风。
羲和自趁虞泉宿，不放斜阳更向东。

今夕凉已透，开阳月初生。
忽思会心友，谈锋隔江城。
是非天意高，宠辱人事惊。
众宾亦笑语，我独难为情。
回风避老树，中宵有余声。

骊山山下水洋洋，一勺之多解破唐。
敢告后人商鉴近，温汤今日是唐汤。

云掌月阴晴。

白汗翻浆浃背流，清飚一扫破除休。
枫江湛湛冰壶月，梧井团团玉露秋。
蚁动巧闻床下鬬，驹跳首向隙中留。
南山危坐高棱见，杞国区区岂我忧。

不见青莲花落时，鼎湖惟有白云归。
一峰孤立如天柱，若较灵岩具体微。

欲去不得路，自将萝茑扪。
相逢采药叟，偶入落花村。
晴草鹿眠软，雨潭鱼上浑。
无人动烟火，应取晓霞吞。

海穷山尽尚南征，髀肉销残只白惊。
回首长安八千里，此中那得有秦城。

兰英蕙萼竞芳新，左右吹香暗袭人。
江海久无骚客赋，一枝唯可荐灵均。

胡靴短靿格粗疏，古雅无如此样殊。
妙手不劳盘作凤，轻身只欲化为凫。
魏风褊俭堪羞葛，楚客豪华可笑珠。
拟学梁家名解脱，便于禅坐作跏趺。

夹路轻风撼柳条，雨侵春态动无憀。
采香陌上谁家女，湿损钗头翡翠翘。

银黉三组归去来，绣衣朱毂胡为哉。
富贵薰天无足道，人间至乐归老莱。
青衫随分当彩衣，阿母一笑生儿痴。
笋生雪底冰下鱼，此事惟有天公知。
吾母今年五十余，襟期正与君母俱。
双瞳点漆发未白，画堂茅舍各自如。
何时两母俱徜徉，安舆来往陈壶觞。
因观吾庐戏彩章，就赋君家拜荣堂。

缓辔到禅扃，高谈得细听。
茗花泛轻碗，烟篆度虚棂。
门外云千片，轩中水一瓶。
我来无好语，留此待丹青。

七榜御前搜俊造，商州终未识迁鶑。
可怜白屋孤寒士，更住深山寂寞城。
独跨蹇馿云外去，仍携稚子雪中行。
散官不敢将书荐，空解吟诗说姓名。

我家已破出他乡，如连如卓方阜昌。
岂料囊金随后散，一齐开铺鬻文章。
我今滨死秪如寻，二友犹堪望轩翥。
从头借问向来谁，十室九人非旧主。

碧玉旋螺插暮烟，遥看桂子落僧前。
试寻白水田头路，一苇横江浪接天。

纷纷衿佩止时文，竞巧趋新做日程。
一试奔驰天下士，三年冷暖世间情。
清朝不许人心坏，举子安知天爵荣。
所用是人行是学，不知何日可升平。

一唤回头识我不，依俙萝月又成钩。
千金之子才流落，漠漠涂穷有许愁。

降原陟𪩘敢嫌赊，风物元从僻处嘉。
晴日缓行果下马，春山初试雨前茶。
野桥潇洒泉如雪，石壁巉岩藓自花。
剩欲移居此中住，便依诗老作邻家。

钻天岭上已飞魂，判命坡前更骇闻。
侧足三分垂坏磴，举头一握到孤云。
微生敢列千金子，后福犹几万石君。
早晚北窗寻噩梦，故应含笑老榆枌。

赤城谭旧令，为政且鸣琴。
涧瀑知清操，山云识苦吟。
自甘微贱拙，谁信勒碑深。
归路春风近，烟花绕禁林。

四年龙驭守峨嵋，铁马西来步步迟。
五运未教移汉鼎，六韬何必待秦师。
几时鸾凤归丹阙，到处乌鸢从白旗。
独把一樽和泪酒，隔云遥奠武侯祠。

衰鬓萧条笑旧青，一枝栖稳寄余龄。
徐行不愧衣露肘，安卧何妨席见经。
视客恰如堂上燕，捐书那愿案头萤。
时时开说前贤事，聊遣乡闾识典刑。

杳杳渔舟破暝烟，疎疎芦苇旧江天。
那堪流落逢摇落，可得潸然是偶然。
万顷白波迷宿鹭，一林黄叶送残蝉。
兵车未息年华促，早晚闲吟向浐川。

刹刹尘尘处处谭，不劳禅子善财参。
空生也解通消息，花雨岩前鸟不嗛。

舟泊似差早，篙工爱酒坊。
羊群归远陇，柳影恋斜阳。
泽国人千里，暮霞天一方。
茶多不思睡，渔唱听沧浪。

苍梧千载后，斑竹对湘沅。
欲识湘妃怨，枝枝满泪痕。

晓树阴岑客舍春，卿舆不访著书人。
长楸有地金成埒，曲突无烟桂徙薪。
自欠解兰抛北阜，更堪鸣磬是南邻。
饧香酝冷沈欢绪，枉负山郎出沐辰。

云游难，云游难，万里水烟四海宽。
说著这般滋味苦，教人怎不鼻头酸。
初别家山辞骨肉，腰下有钱三百足。
思量寻师访道难，今夜不知何处宿。
不觉行行三两程，人言此地是漳城。
身上衣裳典卖尽，路上何曾见一人。
初到孤村宿孤馆，鸟啼花落千林晚。
明朝早膳又起行，只有随身一柄伞。
渐渐来来兴化军，风雨萧萧欲送春。
惟一空自赤毵瑉，囊中尚有三两文。
行得艰辛脚无力，满身瘙痒都生虱。
茫然到此赤条条，思欲归乡归未得。
争奈旬余守肚饥，埋名隠姓有谁知。
来到罗源兴福寺，遂乃捐身作仆儿。
初作仆时未半月，复与僧主时作别。
火云飞上支提峰，路上石头如火热。
炎炎畏日正烧空，不堪赤脚走途中。
一块肉山流出水，岂曾有扇可摇风。
且喜过除三伏暑，踪迹于今复剑浦。
真个彻骨彻髓贫，荒郊一夜梧桐雨。
黄昏四顾泪珠流，无笠无蓑愁不愁。
偎傍茆簷待天晓，村翁不许住簷头。
闻说建宁人好善，特来此地求衣饭。
耳边但闻惭愧声，阿谁可具慈悲眼。
忆著从前富贵时，低头看鼻皱双眉。
家家门首空舒手，那有一人怜乞儿。
福建出来到龙虎，上清宫中谒宫主。
未相识前求挂搭，知堂嫌我身䍀缕。
恰似先来到武夷，黄冠道士叱骂时。
些儿馊饭冷熟水，道我孤寒玷辱伊。
江之东西湖南北，浙之左右接西蜀。
广闽淮海数万里，千山万水空碌碌。
云游不觉已多年，道友笑我何风颠。
旧游经复再去来，大事忽忽莫怨天。
我生果有神仙分，前程有人可师问。
于今历练已颟顸，胸中不著一点闷。
记得兵火起淮西，凄凉数里皆横尸。
幸而天与残生活，受此饥渴不堪悲。
记得武林天大雪，衣衫破碎风刮骨。
何况身中精气全，犹自冻得皮迸血。
又思古庙风雨时，香炉无火纸钱飞。
神号鬼哭天惨惨，露冷云寒猿夜啼。
又思草里卧严霜，月照苍苔落叶黄。
未得些儿真受用，如何禁得不凄凉。
偶然一日天开眼，陈泥丸公知我懒。
癸丑中秋野外晴，独坐松阴说长短。
元来家里有真金，前日辛勤枉用心。
即得长生留命诀，结茆静坐白云深。
炼就金丹亦容易，或在山中或在市。
等闲作此云游歌，恐人不识云游意。

山亭缥缈五云连，瑞霭灵河最近天。
当念江湖吏尘客，举头见日独凄然。

大君若天覆，广运无不至。
轩后爪牙尝先太山稽，如心之使臂。
小白鸿翼于夷吾，刘葛鱼水本无二。
土校可成墙，积德为厚地。

过了梨花春亦归，小窗新绿正相宜。
白头更作西州梦，细雨青灯话别离。

明牧念行子，又言悲解携。
初筵方落日，醉止到鸣鸡。
过客来自北，大军居在西。
兵家如讨逆，敢以庶盘溪。

贱子何能直一钱，夫君于我独知怜。
樽罍谈笑几侵夜，琴剑周旋不计年。
此去空悬徐孺榻，重来无复孝廉船。
百身愿赎嗟何及，衰涕满襟如迸泉。

危楼送远目，信美奈乡情。
转岸孤舟疾，衔山落照明。
萧条看草色，惆怅认江声。
谁会登临恨，从军白发生。

天王坐明堂，温诏飞赤县。
家家鲁儒生，群星会头弁。
坐愁谷驹空，岂直罩鱼擅。
子行殊未央，去逐淮云片。
神锋正吹毛，愿看长鲸剸。

庄籁知天理，虞韶见帝心。
轻清杨柳曲，和乐凤凰音。
翼展编筠密，中虚镂玉深。
吴门休鼓腹，仙侣好追寻。

钱塘山人大署壁，曰十月朔日且蚀。
坐者跳起行者留，愚闻之惊智为惑。
我时过市偶自停，眩两目视閙耳听。
自嗟身贱不有位，安得置此诛四刑。
惟此丙申日在未，天面黯欎昏不济。
举头仰日已半亏，群阴得志云不披。
尘函欲开镜尚掩，谁把白壁涂之泥。
大哉玄象浩难测，安有庸人以术得。
天乎反成竖子名，不念吾皇禳以德。
吾闻日名为大明，光一自出灭月星。
今乃为之成薄蚀，安得君子不为小人乘。

陶公白头卧，宇宙一北窗。
但闻窗风雨，平陆漫成江。
卯金扛九鼎，把菊醉胡床。
城南晁正字，国器无等双。
日月丽宸极，大明朝万邦。
假版未通班，晓严梦逄逄。
万卷曲肱里，胸中湛秋霜。
亦有好事人，叩门提酒缸。
欲眠不遣客，佳处更难忘。

造化工夫正不难，幻成梅柳已班班。
清吟且可对冰柱，烂醉未应颓玉山。
鹤冷风亭来砌下，雁迷烟渚驻云间。
不移跬步居银阙，仙驭何劳著手攀。

自从冀缺后，馌妇有谁欤。
翟氏差清苦，肯同夫荷锄。

君不见东流水，一去无穷已。
君不见西郊云，日夕空氛氲。
群鴈裴回不能去，一鴈悲鸣复失群。
人生结交在终始，莫以升沈中路分。

鹊为晚晴喜，山如秋夜凉。
蝉声起竽瑟，云影散牛羊。
神理应难昧，民忧得自康。
平生蔬笋腹，不厌宿僧房。

鸟啼斋前树，促驾吾当西。
朝从良友别，夕赴幽人期。
方以会合喜，敢曰道路疲。
予戆昧时利，百事弃不为。
惟有好贤心，未愧缁衣诗。

首夏修时祭，斋居贵洗心。
神光浮汉畤，薰吹发虞琴。
偃树枝成盖，丰碑字有金。
秘文窥宝箓，荣路厌朝簪。
捉麈思嘉话，烹鱼得好音。
回瞻柏台署，佳气九门深。

见说中宵泛彩舟，何人同赏大江流。
阳冰伯雪应为伴，更约禅人白道猷。

金明池上绿衣儿，燮理阴阳焉用之。
建国立家真可怪，不栽梓漆与桐椅。

门籍偏彰孝义名，书斋高启集群英。
池光冷射缣缃帙，竹籁清含弦诵声。
养鹤庭连栽药圃，驻僧居近煮茶铛。
江上胜地文章盛，岁岁人看出谷鶑。

泥滑滑，泥滑滑，秦望云荒镜湖阔。
绿秧刺水水拍堤，牙旗画舸凌风发。
使君行乐三江头，泥滑水深君莫忧。

三人出眢井，一身登槛车。
朱门漫临水，不可见鲈鱼。

闻道安禅处，深萝杳隔溪。
清猿定中发，幽鸟坐边栖。
云影朝晡别，山峰远近齐。
不知谁问法，雪夜立江西。

养拙何所诣，白昼门常关。
剥啄有好怀，绕郭横秋山。
佛庐占山麓，清净非人间。
曳杖得晤语，幽寻为怡颜。
三峰耸而秀，群𪩘抱以环。
寺同乔木古，僧与白云闲。
一鸟不复鸣，流泉自潺湲。
山林足胜践，世路羊肠艰。

晓雨彭彭发旧泥，田家拆壁备朝炊。
无数星辰一轮月，夜来空似欲晴时。

二刘兄弟虽可语，其如斛面已尖量。
天差一妇各监系，跬步不容越隄防。
羡余置产晨夕忙，老夫押花亦归疆。
缙绅意态生堂堂，苞苴来往堪嗟伤。
仆夫方遣邸音到，疾足追回他送将。
跏趺禅伯坐高堂，棒喝惊人宗旨扬。
东家小儿迪功郎，羞茶馈乳分名香。
先生方寸古书藏，有时夜半开晶光。
温故知新滋味长，欲传对面无承当。
蹲鸱三十新酒芳，忽然饷我非世常。
何以报之愧空囊，百尺竿头与翺翔。
男牵女挽细君狂，不放逍遥随老庄。

簷上簷前燕语新，花开柳发自伤神。
谁能将我相思意，说与江隈解佩人。

凄凉宝剑篇，羁泊欲穷年。
黄叶仍风雨，青楼自管弦。
新知遭薄俗，旧好隔良缘。
心断新丰酒，销愁斗几千。

敬他还自敬，轻他还自轻。
骂他一两口，他骂几千声。
触他父母讳，他触祖公名。
欲觅无嗔根，少语最为精。

大圆鉴中同结社，一微尘里共安居。
释迦弥勒无门入，不到到者真丈夫。
大丈夫汉，撩著便知来由，不为分外。
若更拟议踌躇，何啻云泥万里。
所以道十五日已前点即不到，十五日已后到即不点。
且道点即是，不点即是。
长因虎啸风生处，记得龙吟雾起时。

万法是心光，诸缘惟性晓。
本无迷悟人，只要今日了。

千峰踏尽又层坡，冠染征尘不暇峩。
佳处赏心惟酒尔，愁时引睡奈诗何。
憩亭尚远日先暮，脚力已穷山更多。
白发对山聊自醉，如公自富郢中歌。

敢向诗坛挑老将。

看花携手鬓俱青，一转头来昨梦惊。
四海同年今有几，相逢此日得无情。
著书君已名千载，废学吾方悔半生。
离合升沉何足计，相期进德是功名。

藉草沾衣露，沿溪掠面风。
桐凋无茂绿，莲老有疏红。
小彴欹危度，邻园曲折通。
新秋得强健，一笑莫匆匆。

平生不能棋，遇棋亦輙喜。
从来号万户，知生不救死。
多见国手说，得先乃妙理。
更有末后著，此著知者几。

羁旅关东来献书，还曾题柱宿匡庐。
自知不及相如健，重到曾无驾驷车。

争名计身后，逐利了目前。
道人一弹指，永断三生缘。
起灭水上沤，聚散风中烟。
纷纷阅凋谢，东海今桑田。
缟发茁枯颅，秀眉覆两颧。
已超人天上，遂拍佛祖肩。
茅斋立万竹，荫此碧玉椽。
绿暗云扰扰，清涵露娟娟。
我老无家舍，余地寄一廛。
不辞供井硙，辛苦送华颠。

碧琉璃色水澄清，紫磨金光身莹明。
洗浄方知不受垢，释迦老子此时生。

雨添湖满绿浮堤，高柳摇青接葑低。
觅得晚凉船便住，背斜阳处听蝉嘶。

九派分流涌化城，登临潜觉骨毛清。
僧依玉鉴光中住，人踏金鳌背上行。
钟阜云开春雨霁，海门雷吼夜潮生。
因思绝顶高秋夜，四面云涛浸月明。

身世漂流付等闲，向来感慨鬓毛斑。
唤船载梦西兴渡，借屋盛书北固山。
开到黄花风渐锐，照残清野月频弯。
江流送我东来了，何日潮头送我还。

公来自吴，襄民蹙蹙，止公毋蜀。

农桑初轸素餐忧，幸尔天然大有秋。
壮穗凝镰黄𫁂䅉，柔丝滑杼白绸缪。
黎明妇女放鸡犬，薄暮儿童归马牛。
饱煖自聊无背本，轻肥相尚莫如流。

苕溪清浅霅溪斜，碧玉光寒照万家。
谁向月明终夜听，洞庭渔笛隔芦花。

捻土为香事有因，世间宜假在宜真。
洞宾却识林灵素，灵素何尝识洞宾。

北风吹云如裂丝，赤龙卷水尾倒垂。
雷轰电激不敢驻，驱入吾家喜雨诗。

城郭青烟散，郊园彩日长。
鬭鸡红锦翅，游骑紫丝缰。
有蝶俱含粉，无人不惜芳。
尽拚花下饮，归去醉成乡。

溪云障微阴，竹风消午暑。
行穷紫翠间，金榜开梵宇。
残僧四五辈，衣破貌淳古。
碧筒𣂏寒泉，屋角挂飞雨。
高堂俨遗像，丹青烂圭且。
当时立廊庙，兄弟皆接武。
谁知百世士，今作一丘土。
石麟卧斜阳，断碣枕庭庑。
悟此笑世人，微荣何足数。

秦贱儒冠贵鞅斯，士生此际命如丝。
可怜聚议骊山下，骈首趋坑尚未知。

瑶姬家山高插天，碧丛奇秀古未传。
向来题目经楚客，名字径度岷峨前。
是耶非耶莽谁识，乔林石庙常秋色。
暮去行雨朝行云，翠帷瑶席知何人。
峡船一息且千里，五两竿头见幡尾。
仰窥仙馆至今疑，行人问讯居人指。
千年遗恨何时伸，阳台愁绝如荒村。
高唐赋里人如画，玉色頩颜元不嫁。
后来饥客眼长寒，浪传乐府吹复弹。
此事牵连到温洛，更怜尘袜有无间。
君不见天孙住在银河浒，尘间犹作儿女语。
公家春风锦瑟傍，莫为此图虚断肠。

日哦招隠诗，日诵归田赋。
未尝见芸人，勇抛冠冕去。
今闻缑山阴，身退效疏傅。
一旦从犊车，欢言友田父。
复来钓涧边，谁问袁公路。

骏驶元奇崛，驯良蔑等伦。
穷途曾尽力，徒步始伤神。
未易营阿堵，何由肖乞银。
佛书端可信，当复转人身。

朱明季序，黄郊王辰。
厚以载物，甘以养人。
毓金为体，禀火成身。
宫音式奏，奏以迎神。

造化工夫竟属谁，墨花岂恨子生迟。
海榴不与山桃约，趁得橙黄橘绿时。

有过不能改，知贤不肯亲。
虽生人世上，未得谓之人。

寥寥深巷客中居，况值穷秋百事疎。
孤枕忆山千里外，破窗闻雨五更初。
经年荒草侵幽迳，几树西风锁弊庐。
长系寸心归未得，起挑残烛独踌躇。

胸涵万卷笔如虹，四海应无两所翁。
身老肯疑询有鬼，眼高不许宪交公。
祇缘命薄非才薄，信是文穷与学穷。
班路重来终一簿，予麾亦不到莆中。

里社安闲得久生，金华端不羡初平。
山林应有清修重，轩冕还将道义轻。
诗捷口占那复藁，酒豪盆酌不论觥。
一斑已幸窥秋句，囷廪他时冀倒倾。

劝尔莫移禽鸟性，翠毛红觜任天真。
如今漫学人言巧，解语终须累尔身。

灵山瞬目，早是周遮。
良马窥鞭，岂为英俊。
岩间宴坐，天帝散花。
无说无闻，藏头露影。
少林面壁，计较未成。
立雪断肱，辜他衲子。
黄梅呈颂，胜负偏枯。
半夜传衣，瞒人不少。
从上来事，合作么生。
岂假人天众前摇唇鼓舌，竞锐争锋。
互立主宾，交参问答。
检点将来，弥天过犯。
不因檀信方敲唱，争见龙华会里人。

五月梅晴暑正袢，杨家亦有果堪攀。
雪融火齐骊珠冷，粟起丹砂鹤顶殷。
并与文园消午渴，不禁越女蹙春山。
略如荔子仍同姓，直恐前身是阿环。

嵌空横洞天，磅礴倚崖𪩘。
宛如虹势出，可赏不可转。
真兴得津粱，抽簪永游衍。

凝尘昼满室，燕处亦超然。
扫罢掩关卧，从嘲边孝先。

中秋光景好，况复月团圆。
大抵众所爱，柰何兼独难。
天晴仍客好，酒美更身安。
四者若阙一，不能成此欢。

奇林蕴贞粹，健叶圆青鲜。
中有碧瑶实，正味百果先。
贡包登尧俎，颂德列骚篇。
李衡空庸材，徒列木奴千。

腊尾春头半月期，寒欺人日雪销迟。
才升晴旭扶桑树，便拂东风细柳枝。
和气满城真可掬，丰年击壤已先知。
侏儒温饱皇天赐，行续中和乐职诗。

夕照衔半壁，烟霏淡横练。
呼风挂帆席，晚著淮东岸。
波流荡伏龟，山脚插秋汉。
白塔欻飞动，绀宇锁华焕。
小阁候潮平，微径依山转。
云林杳霭间，历历皆奇观。
十年客京洛，每抱辕驹叹。
何意顿萧然，朝来舟出汴。
眼界霄壤分，骨相仙凡换。
鲈从秋后肥，米到淮南贱。
幸脱兵火余，苦为尘网绊。
沧海寄余龄，去此不难办。
招邀谪仙人，骑鲸游汗漫。

滩边奇石象鸡冠，上下舟人侧目看。
但使此心存坦易，涉川履险亦非难。

西风挟雨过江来，水树烟村罨画开。
待得夜晴窗有月，横斜祇欠数枝梅。

老哺薇蕨西山翁，乐倾瓢水陋巷士。
不顾无复问周公，可归乃独知孔子。
自期动即重丘山，所去何啻轻糠秕。
取合悠悠富贵儿，岂知豪杰心之耻。

庚子末，居家无定活。
禾苗被害多，亲戚相欺夺。
糊口并无余，妻子单眠活。
江南虽得熟，向后亦号哭。
灾殃则应逢，处处唯空屋。

大父昔在朝，腾上唯恐早。
淡然清班中，灰寒而木槁。
议论主中和，人才进耆老。
至今下马坟，不生刺人草。

只道篷低碍觅诗，眼前物色自多奇。
千山赭去如秦样，一水清来似晋时。
渔父岂无缘苇辈，樵人恐有负苓师。
僮奴忽报梅花动，春在江头最北枝。

春草全无消息，腊雪犹余踪迹。
越岭寒枝香自折，冷艳奇芳堪惜。
何事寿阳无处觅，吹入谁家横笛。

老向人间未拂衣，偷闲聊喜息尘机。
丹枫断岸秋来早，淡日孤村客到稀。
偶忆雪溪携鹤去，却从云肆买蓑归。
酒徒莫笑生涯别，久矣渊明悟昨非。

自从车马出门朝，便入空房守寂寥。
玉枕夜残鱼信绝，金钿秋尽雁书遥。
脸边楚雨临风落，头上春云向日销。
芳草又衰还不至，碧天霜冷转无憀。

仲冬六日如春旦，偶向溪亭适吾倦。
山耶云耶远莫知，但见青苍属仍断。
其余杂树亦稍稍，复有深溪临断岸。
谓言雨后当有梅，倚薄敷丛忽陵乱。
一杯共摩石田甘，走笔题诗待君窜。
因之并寄伯仁君，傥肯来游驱款段。

幽圃春风荡漾时，阿谁绣出百花枝。
春工不与人争巧，玉笋羞拈五色丝。

烟粘草露珠结窼，淮上人疑春未多。
扬州东部纷芍药，已与天地分中和。
双苞一色生同蒂，不是花妖是和气。
恩沾雨露力偏饶，来向人间自应贵。
栏邉鼓彻无奈何，欲留白日谁挥戈。
练缃聊记旧容质，犹得胜士长吟哦。
八姨不列真妃上，大姨稳作昭仪様。
无双颜貌却成双，背立无言似惆怅。
淮南通守别花眼，曾向花前倾玉琖。
左看右看俱可人，欲选娇娘倩谁柬。

鸣笳悲咽愁须绝，猎骑盘旋画不成。
待与故人闲说此，几时归得到天京。

东南山水古驰名，合与骚人养性灵。
秋色欲归云转白，潮痕不到草常青。
岩房避暑堪长往，桂楫浮春几度经。
何事深思无暇日，宿猨崖近狎鸥汀。

秦关蜀道何辽哉，公安渡头今始回。
无穷江水与天接，不断海风吹月来。
船窗帘卷萤火閙，沙渚露下苹花开。
少年许国忽衰老，心折柁楼长笛哀。

尘缘尽兮仙缘来，清风冷然入我怀。
青童仙君事已谐，洞明山上瑞云埋。
九月九日黄花开，仙人招我上天阶，凌空双鹤何快哉。

煌煌九宫，照临下土。
阴骘庶类，功施周普。
恪修祀典，礼备乐举。
嘉玉量币，馨非稷黍。

鹭点青松白，鶑穿绿柳黄。
儿时工对偶，老去更文章。
诛意平生学，爰咨去路忙。
酒边招隠操，我更忆山堂。

凤出明时欲览辉，栖桐食竹屡来仪。
空山穷谷无丹穴，肯伴鸱鸮共一枝。

好景环深院，名园得故家。
楼高春带月，池曲晓催花。
亭著城头稳，溪浮眼界赊。
成阴虽岁月，老树看槎牙。

芳草随君自有情，不关山色与猨声。
为看严子滩头石，曾忆题诗不著名。

谓今三画卦，不自偶奇生。
便指三为八，徒劳口舌争。

薄命头欲白，频年嫁不成。
秦娥未十五，昨夜事公卿。
岂有机杼力，空传歌舞名。
妾专修妇德，媒氏却相轻。

元和才子悲流落，一听琵琶谓天乐。
青衫裛泪作长歌，谁取篇章和宫角。
谯东夜久行人稀，卧闻此歌歌者谁。
歌侣旧时人不见，举头欲听泪双垂。
画堂青琐春无事，几听此歌还几醉。
东风桃李作黄埃，宝箧尘昏谱闲字。
一声一听一情伤，未老应知几断肠。
展转曲终灯烬落，荒城寒月夜飞霜。

世路羊肠险，崎岖不计层。
附炎蛾并火，待暗鼠窥灯。
国削臣心折，秋高虏势增。
鱼虾何足虑，回前顾鲸鹏。

矫首千寻古杏簷，远林空处月钩纤。
龙蛇薮泽秋声起，牛女虚空夜气添。
满荡荷开从北看，危栏塔立向西瞻。
绿牋封事精忱达，髴鬰天香羽袖沾。

水殿钩帘四面风，荷花簇锦照人红。
吾皇一曲薰弦罢，万俗泠泠解愠中。

不到凝安二十年，丹青一幅尚依然。
青牛已去仙踪远，却有山禽下玉田。

不用苦多闻，看他彼上人。
百忆及日用，元在一毛尘。
心但寂无相，即出无明津。
若能如是学，几许省精神。

十载长安五往来，立谈无语口慵开。
懒看龌龊随时士，谁是艰难济世才。
韦布岂无堪将相，庙堂未易贱蒿莱。
上书欲谒平章去，光范门前肯自媒。

文母扶皇运，成王绍庆基。
萧公翼左右，裴相系安危。
共恨登庸晚，俄成殄瘁悲。
旗常纪勲业，长与日星垂。

夏虫声渐微，秋虫声渐繁。
微物何所知，时至不得闲。
嗟我镜中发，亦复就凋残。
凄然杂忧患，霜风埽茅菅。
反不如彼虫，自得草莽间。
所以达生士，逃名在空山。
客居虽云乐，不如早知还。

平陆莽为巨浸，晴空变作漏天。
明朝是小暑节，重霉必大有年。

武丘山下冢累累，松柏萧条尽可悲。
何事世人偏重色，真娘墓上独题诗。

浮云不共此山齐，山霭苍苍望转迷。
晓月暂飞高树里，秋河隔在数峰西。

顽云蔀鹤岭，积雪明龟溪。
枌榆社已屋，斯焉卜幽栖。
亦有好事人，除馆溪之西。
门巷寄深窈，青山有攀跻。
平生秉微尚，颇忻咏归兮。
且可投吾簪，安能栖会稽。

江头洲渚晚阳斜，宿鴈已复取圆沙。
老子尚堪巾屦在，凭君著意问梅花。

明朝崇大道，寰海免波扬。
既合千年圣，能安百谷王。
天心随泽广，水德共灵长。
不挠鱼弥乐，无澜苇可航。
化流沾率土，恩浸及殊方。
岂只朝宗国，惟闻有越裳。

人言道院属江西，古一真人卧水湄。
可是瑞莲花叶大，载他书册泛涟漪。

彼美巉岩石，谁施黼藻功。
回岩明照地，绝壁烂临空。
锦段鲜须濯，罗屏展易穷。
不因秋藓绿，非假晚霞红。
羽客藏书洞，樵人取箭风。
灵踪理难问，仙路去何通。
返驾归尘里，留情向此中。
回瞻画图畔，遥羡面山翁。

春风花事数河阳，又见玲珑糁缀黄。
万斛香添秋酝藉，十分凉借月容光。
熏奁拾取留长挹，汤鼎煎来得细尝。
须信小山标致别，从渠涂额学宫粧。

地僻人来少，公庭吏散时。
乱蝉号晚日，凉叶下高枝。
仰羡知归鸟，先书寄远诗。
只应今夜月，偏解照相思。

古书万卷积成蠹，老屋数闲深却幽。
午枕忽惊毛骨冷，觉来风雨一山秋。

此身飘堕到沧溟，谁谓君王念贾生。
黄帋再蒙题姓字，丹书特为削刑名。
山林老去何其幸，萍梗追思却自惊。
天地恩寛难报德，试从今日数归程。

十载长沙路二千，归心日夜在长安。
居家有誉眉空白，恋阙无谋心谩丹。
获鴈不闻苏子信，沐猴徒笑楚人冠。
马蹄恐有唐城便，为把功名问二潘。

烟卷龙绡艳格殊，彩霞翻处好风俱。
几杯仙露含秋色，一曲蟾宫在画图。
雨送清香浮酒面，泉飞幽韵透城隅。
州民多有东南美，尽应嘉招入幕无。

时危挹佳士，惨淡随回鹘。
佯狂真可哀，死泪终映睫。

清净方贻笑，庄严更舍身。
基图虽肇始，识趣只庸人。

本是诗书种，躬耕寂寞滨。
倾家市鞍马，捐命犯风尘。
幕府差功级，京华困旅贫。
不如归去好，依旧号诗人。

华嵩为佩河为带，南交北朔跬步内。
搏鹏作腊巨鼇鲙，伸舒轶出元气外。

十五年前似梦游，曾将诗句结风流。
偶助笑歌嘲阿輭，可知传诵到通州。
昔教红袖佳人唱，今遣青衫司马愁。
惆怅又闻题处所，雨淋江馆破墙头。

幽欢闲忆去年时，饮量人人灌漏巵。
我更典衣邀浅饮，君犹刻烛赋新诗。
由来世事都无定，再结朋游未可期。
一纸清风惠佳句，慇懃胜寄陇头枝。

梦回酒醒嚼盂冰，侍女贪眠唤不应。
瘦㾪江梅知我意，隔窗和月谩腾腾。

故园回首雁初来，马上千愁付一杯。
惟有新诗似相识，暮山吟处共徘徊。

槎使携归饷老人，高棱疎节屈中伸。
拨开豺虎凭陵气，摄取蛟龙变化身。
访洗头盆还喜健，伴行脚笠未嫌贫。
一般仙骨清如鹤，倚看沧溟解起尘。

夜来春雪遍林丘，却喜风威晓便收。
好上篮舆闲纵目，莫将衲被苦蒙头。
微官正愧逍遥社，胜日犹堪汗漫游。
欲出林关恋瑶草，不妨尊酒更淹留。

绣衣无已久，石榻尚依然。
不识寻山客，几人能爱贤。

东南云路落斜行，入树穿村见赤城。
远近常时皆药气，高低无处不泉声。
映岩日向床头没，湿烛云从柱底生。
更有仙花与灵鸟，恐君多半未知名。

欲载扬雄老一区，清名不耀力难摹。
但知穮蔉勤吾事，要以凶丰畀后图。
有子人人壮门户，新诗句句琢珉瑜。
夜光明月毋轻付，误认空空叩鄙夫。

此夜月明胜月半，可怜衰病自欹眠。
窗前树子如人影，渺渺羁雌叫渚田。

给孤施地，慈化为尊。
护人成佛，功德奚论。

旧与苏司业，兼随郑广文。
采花香泛泛，坐客醉纷纷。
野树歌还倚，秋砧醒却闻。
欢娱两冥漠，西北有孤云。

醉眠欹侧似乘舠，飒飒溪风吹鬓毛。
颇念乘流觅归路，兀然惊起遇滩高。

榆荚空飞不算钱，韶光归速置何缘。
惜春情味过年少，战酒英雄退日前。
竹笋迸阶抽兕角，杨花铺水涨龙涎。
妖妍万变成凋谢，长养须资大夏权。

漕河水入汉江流，逆浪吹邻上比州。
为送新篇归岘首，亦知旧荫满沙头。
每思吾道长城在，常喜斯民命脉留。
圣宋卜年周十倍，须公同住八千秋。

今朝二供亦相宜，眼底忘忧粲是诗。
有恨春风不相待，山林著在日长时。

溪边茅屋知谁家，门前水落溪露沙。
枯藤绕屋挂秋实，黑如点漆红丹砂。
蜀葵花空已收子，鸡冠树高犹有花。
客来倚杖主人出，屋头日暖听蜂衙。

翠羽啁啾夜，空山偃蹇时。
看人多冷眼，出手尽高枝。
香细巡檐得，寒深踏雪知。
纷纷后来者，红紫莫矜奇。

丹阳古郡洞庭阴，落日扁舟此路寻。
传是东南旧都处，金陵中断碧江深。
在昔风尘起，京都乱如毁。
双阙戎虏间，千门战场里。
传闻一马化为龙，南渡衣冠亦愿从。
石头横帝里，京口拒戎锋。
青枫林下回天跸，杜若洲前转国容。
都门不见河阳树，辇道唯闻建业钟。
中原悠悠几千里，欲扫欃枪未云已。
英雄倾夺何纷然，一盛一衰如逝川。
可怜宫观重江里，金镜相传三百年。
自从龙见圣人出，六合车书混为一。
昔年王气今何在，并向长安就尧日。
荆榛古木闭荒阡，共道繁华不复全。
赤县唯余江树月，黄图半入海人烟。
暮来山水登临遍，览古愁吟泪如霰。
唯有空城多白云，春风淡荡无人见。

志士喜功业，感时心易劳。
蘖栽终栝柏，荒蔓任蓬蒿。
梁竦慵为吏，萧咸耻诣曹。
风霜果不变，会见出云高。

扁舟韎楚峡，孤櫂下巫云。
正值三声断，仍教五夜闻。
凄凄流洞壑，杳杳透烟氛。
滟滪秋归尽，阳台曙欲分。
何人悲失计，几度恨离群。
听后盈巾泪，家山接海𣸣。

诗到西湖更不疑，西湖以外可无诗。
孤山水月无边思，只在清香不在枝。

何处春风吹晓幕，江南渌水通朱阁。
美人二八面如花，泣向春风畏花落。

少多狂拙老惭非，富贵功名得已迟。
六秩筋骸难任事，十年台阁谩逢时。
圣朝贫贱虽堪耻，吏隠优闲合作知。
回首螭头严近日，恍如曾梦到龙墀。

去年秋事荒，贩籴仰邻州。
健者道路间，什百成朋俦。
今年渐向熟，庶几民不流。
书生自无田，与众同喜忧。
作诗劳邻曲，有倡谁与詶。
亦无采诗者，此修何可修。

默默中居底是庵，白槌上首乃同参。
深明铁磨莫颠倒，真见末山非女男。
坐里水天能湛湛，门前华雨任毵毵。
一言妙证超名相，不惜眉毛笑翠岩。

泠泠竹日澹疏篱，狖狖溪流注小池。
红菡白苹当夏日，冷烟寒雨过秋时。
主人颐燕闲情适，客子经过心事违。
行役怱怱无丽句，漫批山木写吾诗。

林间出定恋庭闱，圣主恩深暂许归。
双树欲辞金锡冷，四花犹向玉阶飞。
梁山拂汉分清境，蜀雪和烟惹翠微。
此去不须求彩服，紫衣全胜老莱衣。

沧波与邓林，鱼鸟久飞沉。
一旦成陈迹，何人识寸心。
高山亡景行，流水失知音。
泪尽离东阁，归来破故琴。

乱云堆里数峰高，绝学高人此遯逃。
无奈俗官寻住处，前驱一喝散猿猱。

初发强中作，题诗与惠连。
多惭一日长，不及二龙贤。
西塞当中路，南风欲进船。
云峰出远海，帆影挂清川。
禹穴藏书地，匡山种杏田。
此行俱有适，迟尔早归旋。

秋杪方攀玉树枝，隔年无计待春晖。
自嫌暂作仙城守，不逐莺来共燕飞。

射生户，前日献一豹，今日献一狼。
豹因伤我牛，狼因食我羊。
狼豹诚为害人物，县官赏之缣五匹。
射生户，持缣归。
为人除害固可赏，贪功趋利尔勿为。
弦弓毒矢无妄发，恐尔不识麒麟儿。

古来遭丧乱，丈夫多英雄。
悠悠委薄俗，岂非吾道东。

高花落落照轩明，沼水涓涓遶砌声。
静里闻香醒倦思，雨中无事见闲情。

去年今日栽，临去见花开。
好住守空院，夜间人不来。

向来踏雪旧枝旁，指日相期折素香。
可是去春吟太苦，暗招离别间清狂。

飞亭冠城隅，空豁延四望。
夙昔两文雄，故床此相向。
山川气候美，诗酒风神王。
弹压许昌侯，阳春慙俚唱。
麾车忽南北，荣辱生誉谤。
一躐云逵间，一落江湖上。
我来得陈躅，伏槛徒怊怅。
可畏此尘笼，归哉养荒浪。

国重天之报，神歆德所存。
孝须三后配，礼莫一郊尊。
翠羽来千仗，鸣铙下九阍。
服维周冕盛，乐自舜韶温。
未酌群灵降，先祠万玉犇。
黄流凝夕祼，紫焰亘霄燔。
星拱低宸幄，云回护帝辕。
祥辉新日月，佳气浃乾坤。
绍古归鸿铄，含生濯至恩。
钦惟斋格至，仰福在元元。

大令好书洛神赋，后人犹袭邯郸步。
夫君草圣洞千古，笔下纵横敏风雨。
凌波杳杳去无所，半幅尚能追媚妩。
几年唐印阅振武，谁其别之视书谱。

堂堂男子不封侯，与命为仇死未休。
陷虏有歌春梦断，哭天无地夜魂愁。
九清风露极玄处，万古虚空自在游。
痛恨莫能生报国，从今阴隲溥南州。

诗兴春来似水翻，更添孤艇入云间。
中心白阁苏堤路，两岸南屏西竺山。
一日晴明输子往，半年风雨被渠悭。
欹眠窈窕冲融里，月白烟青未忍还。

溪翁居静处，溪鸟入门飞。
早起钓鱼去，夜深乘月归。
见君无事老，觉我有求非。
不说风霜苦，三冬一草衣。

奉使道中诗百首，古人遗落尽冥搜。
自怜吴蜀佳山水，一夜灯前得遍游。

外物羁絷人，无退亦无遂。
愧彼自由身，朝发夕予至。

铸镜须青铜，青铜易磨拭。
结交远小人，小人难姑息。
铸镜图鉴微，结交图相依。
凡铜不可照，小人多是非。

我居怀玉山，茶山非一游。
每观文清竹，凛若人好修。
往来道嘉禾，诗曾长公投。
十年再建业，问劳加绸缪。
中歌殄瘁诗，尺疏去莫由。
虽微荆州论，感叹自不休。
今日复何日，兰溪系归舟。
典型君尚有，一见写余忧。

岁次丁卯秋，八月既生魄。
于时谪建安，脱去未有策。
忽覩星凤光，慨然陪履舄。
自谓入闽建，阅人几千百。
间有知功名，所见得邪僻。
否则苟利禄，鄙猥何足责。
独我子敬甫，挺挺出蛮貊。
舌端摇戈矛，笔下罗疆埸。
扣以军国秘，历历有奇画。
以此方定交，归心已翰翮。
送君东郭门，握手不忍释。
明年入中都，首上平戎策。
甫结君相知，便念长沙谪。
细草天子书，愿置孤臣驿。
论荐方踌躇，倚门重垂白。
辙环温凊围，笑言方哑哑。
去我两牛鸣，恍若关山隔。
去年槐花黄，郡国书贡籍。
若以经济材，俯亦从此役。
白屋寄簪缨，青灯联袵席。
谈笑生风雷，议论灿金碧。
雪香飞梅花，归鞍整南陌。
别后殊未几，拳拳在朝夕。
君腹坦东床，吾身系西圜。
从此叹参商，蓬瀛非咫尺。
尺纸虽屡投，奥援不我索。
星次几一周，幸我安且怿。
尝观义与利，更相为损益。
欲论古人交，二者请君择。
不惟眼独青，且要心同赤。
此身可虀粉，此道不可易。
自料吾与君，造物难弃掷。
胸次蓬莱山，襟怀云梦泽。
未说诗书帅，休论文章伯。
堂堂大丈夫，讵可虚竹帛。
但恨不振踪，尚此多扞格。
在君当先登，挽回二千石。
饥溺切君身，推解过畴昔。
炎凉无异心，始终无异迹。
庶几吾二人，交情可全璧。

一丝挂得虚空住，百亿丝头杀气生。
上下四维罗织了，一无漏网话方行。

心知衡岳路，不怕去人稀。
船里谁鸣磬，沙头自曝衣。
有家从小别，是寺即言归。
料得逢春住，当禅云满扉。

归家勿忧御史雨，明月正满郎官湖。

肃羽度春晴，差肩足弟兄。
何时别燕塞，此日类秦筝。
应律声犹剩，排空字宛成。
冥冥奚所滞，惆怅弋人情。

年来试凋邑，如僧住破庵。
颇识众因果，宁忍事嗔贪。
晨飧虽不饱，夜梦却自安。
缅怀使里内，何异一室间。
痛痒举切身，恻怛失欢颜。
曾征三异政，勿见两暑寒。
皇帝念闽壤，扫帅田从班。
红旗已开阃，紫气且度关。
负弩拟郊迎，襥被出市阛。
瞻蚀草木荣，觉此天地宽。
禾实吐离离，泉泻鸣潺潺。
一稔已可期，百忧顿能删。
群来乡士秀，共诉里胥奸。
飞走宁有据，乞取苦无端。
伤尔心肉剜，令我眉峰攒。
刑非所用，欲已良亦难。
五百决臀杖，雄卒捏手环。
于以宽民力，于以警吏顽。
亭午发丹阳，薄暮抵精蓝。
瓣香谒独觉，且过借一箪。
临风饱清供，穿云漫怀惭。
候骑未来报，主僧且盘桓。
桑下无三宿，挑包过别山。

全家移入山中住，见说经年不到城。
闲雅足知空世念，讥弹未必损诗名。
高楼听雨开书坐，幽磵寻春采药行。
寺近只容僧问字，松风满屋笑谈清。

青藜半夜放光明，玉字金文下太清。
举眼试看君行略，点头会尽我平生。
运行胜景丁居丑，岁建昌期乙遇庚。
四十五年如梦过，尚堪晚景见升平。

寂寞园林三月时，客中几度见春归。
柳眉绿皱鶑无语，花脸红销蝶倦飞。
节物暗催双鬓老，功名长与寸心违。
百年身世成何事，回首西山又落晖。

由来山水客，复道向新安。
半是乘潮便，全非行路难。
晨装林月在，野饭浦沙寒。
严子千年后，何人钓旧滩。

枕簟绿阴花谢后，轩窗清景月明时。

红衬晴霞一角天，小楼重上眺前川。
莫言春去无踪迹，尽在枝头嫩绿边。

官冷得酒钱，便欲糟床注。
不管门东儿，张颐须咽哺。
堪笑布裙妇，遮藏备修具。
君自不纡轸，何止倾盖故。

松下吟哦几唱酬，却携携螃蟹饯监州。
稳挑书担去环碧，频寄诗筒来雪舟。
异姓弟兄千里月，故山泉石一天秋。
葛峰隐者如相问，为道瓜侯已白头。

经月得楼飕，头懒垢不𫖃。
树间一梳理，道与精神会。

无金可寄东门傅，有齿能欺柱下苍。

远色连高树，回光射逈楼。
自翻归雁影，更急思虫愁。
烟暝长先隔，霞烘久未收。
华灯知可继，惟照洞房幽。

膳夫缚三鸡，二雌先就烹。
一雄置机上，不废知时鸣。
有客见之叹，人情犹物情。
宁昌言即死，何噤口偷生。
愚闻此客言，退思因窃评。
鸡实鼎俎资，杀身非罪声。
人忘枢机诫，鼓舌为祸萌。
宜念千金躯，与鸡何重轻。

乔木千寻，竟困斧柯。
屈原特立，终陨汨罗。
水行地中，尚值坳窊。
纵如贾谊，犹滞长沙。

大药何年窃得灵，广寒去伴月长生。
至今弱羽沾余沥，犹作当时杵臼声。

吴疆连楚甸，楚俗异吴乡。
谩把罇中物，无人啄蟹黄。

伤弓枉木漫猜嫌，岩石棱棱弹样圆。
雕鹗横空秋凛凛，凫鸥渡水晚翩翩。
私心灰冷慵思缴，蹇步尘劳不受鞭。
挟弹张弓付年少，归欤趁取菊花天。

黄昏苦寒歌，夜半不能休。
岂不有阳春，节岁聿其周。
君何爱重裘，兼味养大贤。

君赴莲池戍，离愁正值秋。
持觞送南浦，鸣橹下东瓯。
才俊推乌幕，风流访谢楼。
欲穷奇绝处，须上鴈山头。

落木旧山寺，霜清叶扫风。
已无鸡犬声，虚殿鸣秋蛩。

村酒甜酸市酒浑，犹胜终日对空樽。
茅斋不奈秋萧瑟，蹋雨来敲野店门。

凤来青天开，凤去苍石裂。
玄风不复返，世事日消歇。
永怀接舆歌，勿蹈东鲁辙。

里闬推前辈，臣邻接近班。
深心语默外，大节险夷间。
付托龟趺字，哀荣马鬛山。
遥知济源第，风月草堂闲。

朝来疑欲霁，云气复如蒸。
泥潦疲驰骤，晨昏错寝兴。
及时初可喜，失节反堪憎。
安得西山出，层楼共一登。

老来多病脚蹒跚，不觉追行一里宽。
归去闭门还静坐，世途步步是邯郸。

岩居得幽胜，俗累无忧伤。
占彼凤山腋，建兹法云堂。
宵眠一毡蒲，昼食几稻粱。
浄众集善缘，勇猛能自强。
瑞相严中楹，梵夹罗四旁。
轩窗据苍崖，松竹围重冈。
不杂人世喧，更觉禅味长。
我尝命宾友，间或携肴觞。
中休憩丈室，远览登上方。
念昔保城堑，屹然壮金汤。
列刹以百数，息民殄千殃。
爰居尽乐土，利用无缺斨。
遂使吴会俗，长为礼义乡。
何独竺乾域，宝山亦清凉。

午枕惊回一梦余，间关枝上听催酤。
已招十客花为友，更觅千头橘作奴。

老恋穷年怯五更，可堪爆竹响新声。
但惊灯火如残梦，岂有心情敌后生。
饧竞胶牙空对白，酒期分岁独怜清。
赐袍应有天香在，想见明朝奉九成。

捉得春风住三日，明年依旧百花香。
酒杯满后同谁饮，诗句成时只自狂。
金缕声销非幻景，玉华烟散任仙乡。
灵山翠滴冰溪水，只这闲情话更长。

本欲除阉腐，安知召寇戎。
缁郎不为相，朱贼得称雄。

宰衡倚頼更三圣，神器传归定两朝。
几御铜符双在手，尊荣金印六垂腰。
流民相率归仁政，疲俗新蒙罢横徭。
寿考转随阴德远，开仓累万活黎苗。

水接西江天外声，小斋松影拂云平。
何人教我吹长笛，与倚春风弄月明。

垂上甘泉玉笋班，又看均逸贺朱幡。
当涂自是号名郡，近北还知出异恩。
西望雪堂应坐啸，东连钟阜要蕃宣。
名卿所至人皆仰，青镜从渠霜鬓繁。

冰壶潋滟接天浮，月色云光寸寸秋。
不用乘槎厉东海，一江星汉拥行舟。

水月光华动不风，寒增绿柳露滋松。
西山夜色无人唤，直透疏帘翠一重。

翠峰窝里挂青黄，水市逡巡到野航。
带雨锄耘碧萼浅，临风采摘绿枝长。
分甘送客怜秋实，辟谷仙家嗜果香。
闻道龙阳千匹绢，何如山圃四时芳。

衡阳裁翠簳，梦泽剪霜柯。
妙制非丘仲，知音赏列和。
赋因怀旧得，曲为写情多。
三弄青溪侧，风流奈尔何。

晚窗落莫雪飞花，点缀山翁两鬓华。
好办青铜买村酒，共撑小艇访渔家。
觉非便合如陶令，得趣何劳问孟嘉。
只怕故人腾踏去，短檠谁与话天涯。

钿点峰头矗太虚，远帆遥岸水平铺。
不知真到云波上，得似工毫可爱无。

泛溪深处暮山晴，乍脱尘埃耳目醒。
水面浮天相与碧，波心浸月两争明。
浅流碍石滩滩急，曲岸铺沙渚渚清。
人静夜阑舟未舣，微吟顾影不胜情。

天高列岫出林外，霜落大江流地中。
晚日桥边数归牧，牛羊部分听儿童。

十里壶公庙，喧传像逼真。
斧斤刳洞骨，风雨涩松鳞。
气象乾坤豁，涵濡草木春。
的应云闹处，藏得武陵人。

竹弟梅兄已可人，老杨笔力更精神。
转庵不用持相恼，买得梅坡入梦频。

坐对丹青伤别离，泪和朝雨想频挥。
道边垂柳年年在，看尽行人长不归。

终南有捷径，屈蠖终当伸。
君独耻不蹈，安得与世亲。
结庐寄人寰，独往宁问津。
形影废酬赠，相忘谁与邻。
寄谢汉阴叟，抱瓮良非真。

数间破屋洛城中，却有高名振古风。
寄语纷纷美宅者，安居宁不愧卢仝。

散诞平生百不忧，未应摇落学悲秋。
傥来节物知寒暖，泛应宾朋任去留。
落帽粗豪非宿好，插花姿媚怯英游。
不如只把茱萸看，免叹尊前岁月流。

西江一吸了无余，突出堂堂大丈夫。
尽道世间胡须赤，须知更有赤须胡。

东冈西下古墩头，草木风烟事事幽。
畦垅弯环延果菜，笭箵参互献鱼鳅。
常开夜户夸无寇，竞拨香醅贺有秋。
愿定此居犹未得，岂堪侥幸望公侯。

绣户香风暖，纱窗曙色新。
宫花争笑日，池草暗生春。
绿树闻歌鸟，青楼见舞人。
昭阳桃李月，罗绮自相亲。

东人相见罢，秋草独归时。
几日孙弘阁，当年谢朓诗。
寒山叶落早，多雨路行迟。
好忆金门步，功名自有期。

家世凌风却月旁，别来衣变鬰金光。
神仙定遇容成子，教服三黄遍体香。

醉翁亭畔寒梅折，庶子泉边瑞雪铺。
不二法门从此入，更于何处觅文殊。

云意昏明欲雪天，冷风吹叶满流泉。
短簷半影荒荒日，曲迳微笼冉冉烟。
山色不嫌灵运屐，溪光先上子猷船。
林边喜有春消息，梅点长梢已粲然。

雪弄新晴月带霜，风窗暗送几分香。
翠禽飞过偷相语，不是徐妃也半妆。

寂寞亭基野渡边，春流平岸草芊芊。
一川晚照人闲立，满袖杨花听杜鹃。

飞电歘然度天隙，百岁能堪几行役。
游子来归意恐迟，大人幸在何辞白。
风涛念尔去何之，日暮怜渠行故逆。
世间步步是危机，绵上可耕聊自适。

霜降平湖鉴群象，中有黄鱼几一丈。
渔师早已中豪家，今旦连舟布新网。
东西南北三重围，围形渐缩如小池。
孟获身穷吕布窘，尚许性命延斯须。
旧与鳟鲂同出入，尔暇悲怜祸相及。
日斜创甚上平沙，两岸居人如堵立。

吏上重门钥，楼喧叠鼓挝。
翠沈遥岭树，红敛暝丛花。
杼促虫声急，眉拖月魄斜。
烦心销热尽，不待镇嘉瓜。

拥衾独宿听寒雨，声在荒庭竹树间。
万里故园今夜永，遥知风雪满前山。

龟筮总茫茫，风尘惨大荒。
丹心能许国，旅力愧勤王。
若使官兵卫，犹能干戚扬。
叩阍陈胆策，折翅亦难将。

两刹崚嶒隐翠岑，却担拄杖出烟林。
来时饱吃东禅饭，归去泥添古佛金。
绝岭松篁青玉瘦，上方渔鼓白云深。
是中不可著言句，且听半山鸾凤音。

一衲冰霜二十年，不知妙用自谁传。
心能转物方为佛，诗到名家亦是仙。
喜客稍宽沽酒禁，爱闲多结住山缘。
今冬约我西湖上，同看梅花坐钓船。

新来乘传抵秦川，会府须才果峻迁。
应见流钱从地上，特闻聚米向君前。
声华南国推高士，名姓丹台缀列仙。
每话官曹苦拘束，归家长是夕阳天。

三尺非凡铁，年深铸字漫。
每寻闲处挂，不敢醉时看。
紫电光犹湿，苍蛟血未干。
边秋方用武，莫恨致身难。

草木初黄落，风云屡阖开。
儿童锄麦罢，邻里赛神回。
鹰击喜霜近，鹳鸣知雨来。
盛衰君勿叹，已有复然灰。

丛林起新构，燕坐水云乡。
本自禅心静，能令世累忘。
幡花围昼永，钟梵度宵长。
归裓新篇富，笼纱映宝坊。

屡月不见山，胸次若逼窄。
举棹远相望，已渍双眸碧。
即之清入神，喜复遂良觌。
非但尘思浣，顿觉余疴失。
玉流浸层峦，缘云抱幽石。
草木去浮夸，秋容浄如拭。
我来谁与俦，一道兼一释。
精庐既窈深，靖宇尤邃密。
吟哦对青嶂，潇洒娱白日。
奁香勘南华，孰为寥天一。

尚记升堂拜母时，满前儿女竞牵衣。
凤雏想见今成立，鴈序遥闻已奋飞。
身后声名终不朽，家传诗礼足相辉。
伤心白下金陵道，无复班荆话昨非。

小草有贞性，托根寒涧幽。
懦夫曾一嘬，感愤不能休。

溪上佳人看客舟，舟中行客思悠悠。
烟波渐远桥东去，犹见阑干一点愁。

一毛吞海，海性无亏。
纤芥投锋，锋利不动。
龙潭吹灭纸灯，德山倒地礼拜。
今年桃李贵，一颗直千金。

荒凉台阁追随事，懒慢江河放逐臣。
应是主人怜寂寞，僦居仍有小园春。

纸贵应夸作赋奇，无牛也复咏周诗。
长官况自清如水，说与邦人共展眉。

树合疑山尽，攀缘有路通。
远鸦追夕照，低雁压西风。
瀑势雷虚壑，松声浪半空。
凭栏僧指似，涨雾是城中。

黄菊香留晚节中，回头犹记矢悬蓬。
细看南极寿者相，全与东山老子同。
向日闾里门转大，此时庠序栋方隆。
解衣推食虽私感，普为儒流更祝公。

林木悲嘶带断霞，淡烟楼阁梵王家。
明朝岁律从头起，绕遍山茶一树花。

饮罢流连未归去，更来花下捧茶瓯。

雨滴残更不忍听，欲寻归梦梦难成。
西风起处雁声急，多少悲秋行客情。

纵徴终不起，相与避烟尘。
待到中兴日，同看上国春。
新诗说人尽，旧宅落花频。
移觅深山住，啼猿作四邻。

南涧吹云过北团，北山飞鸟入南山。
区区云鸟缘何事，未似风流太守闲。

有地都来一丈余，垦锄元不费工夫。
匝墙先种竹三本，遶槛却栽花数株。
风伯唤来烦解珮，月娥邀得醉携壶。
凭君试向蓬莱问，还有神仙似我无。

我有鸰原或尼之，一江横绝谩涟漪。
幸哉未隔池塘梦，鼎脔初尝豹一窥。

断桥疏竹带山幽，装点诗人覔句愁。
多谢双鱼传尺素，绝胜斗酒得凉州。

军书日日催，处处起尘埃。
黎庶何由泰，銮舆早晚回。
夏租方减食，秋日更闻雷。
莫道苍苍意，苍苍眼甚开。

小雨送残暑，新凉入郊墟。
丹叶互明灭，玄云时卷舒。
行螘尚移垤，盘蜗已伏庐。
翛翛风响变，零落扇思疏。

江头一夜水鸣艖，江外欢声百万家。
已报主人诗满袖，更夸使者雨随车。
支离田父烟蓑湿，辟易炎官火伞斜。
一望阿瞒狼狈地，村村剌水透针芽。

水到西流阔，风从北极来。
声驱峡口坼，力拔岭根摧。
突兀重重浪，轰豗处处雷。
顺流看过舫，更著快帆催。

桥上功名五十年，贪程谁肯顾危颠。
世间多说行仁义，少似先生行得全。

瘿木樽前地胏图，为君偏辍俗功夫。
灵真散尽光来此，莫恋安妃在后无。

徐郎小隠处，爱我许迂临。
多遻话岁晚，言归忘夜深。
祛愁倚诗酒，结伴卜山林。
更喜檀栾旧，风烟挺绿沈。

见说小轩久，无人唤我来。
直如春力快，故遣客怀开。
玉立花千树，霞翻酒一杯。
江陵二月尾，襟韵信难陪。

汉诏寛慈下玉京，人心天意格精诚。
初欣父老扶携听，忽看风云汹涌生。
千里沾濡随渥泽，万家愁叹变欢声。
南楼夜色晴方好，与子赓歌待月明。

台成草草怕花残，趁得香浓一凭栏。
忽见四围澄碧绕，懒将双眼向花看。

有松百尺大十围，生在涧底寒且卑。
涧深山险人路绝，老死不逢工度之。
天子明堂欠梁木，此求彼有两不知。
谁喻苍苍造物意，但与之材不与地。
金张世禄原宪贫，牛衣寒贱貂蝉贵。
貂蝉与牛衣，高下虽有殊。
高者未必贤，下者未必愚。
君不见沈沈海底生珊瑚，历历天上种白榆。

人言人事危冠冕，吾爱吾庐远市朝。
野面不堪趋魏阙，闲身唯称访杨寥。
殊无纪律诗千首，富有云山酒一瓢。
预借轩车又东去，自兹风月恐难招。

千岁光阴二十停，一停才向此时盈。
律筒又报三阳近，历草还飞四荚轻。
冉冉春盘行细绿，泠泠臈琖泻空清。
不须更煮囊中药，息气存神自久生。

高词自班马，短句亦阴何。
输写无穷已，怀山赴壑波。
深耕待铚艾，疗饥乃嘉禾。
机云共一时，未信来者多。
老病愧群豪，鱼山临东阿。
苏公门下客，事业皆不磨。
孙宝暂主簿，灵槎会穷河。
它年九功叙，当使睦者歌。
业虡置牙羽，管箫复森罗。
镛钟欠一铎，未害大乐和。
却欲从浮海，珊瑚烂红柯。
龙门虽箭驶，此志未蹉跎。
丹沙还黑发，流景尔则那。
仇池出一派，分江定有沱。

仆仆事行役，度尽千峰顶。
恣览亦云倦，困卧殊未醒。
西爽俄见要，前约欲重订。
结习若犹在，宁复计两胫。
天际豁轻阴，溪头横短艇。
摇手谢篮舆，信步蹋荒径。
适意自忘远，迷途谁为诇。
此翁平生意，故自畧畦町。
何妨一笑回，呼童催煮茗。
两年已三至，我如饫五鼎。
无乃大属厌，徒欲逃酩酊。
老笔忽先倡，高标谁与并。
尚记去载游，金碧光炯炯。
何处非吾乡，一气相溟涬。

新起此堂开北窗，当窗山隔一重江。
白茅草苫重重密，爱此秋天夜雨淙。

沱水流中座，岷山到此堂。
白波吹粉壁，青嶂插雕梁。
直讶杉松冷，兼疑菱荇香。
雪云虚点缀，沙草得微茫。
岭鴈随毫末，川蜺饮练光。
霏红洲蘂乱，拂黛石萝长。
暗谷非关雨，丹枫不为霜。
秋成玄圃外，景物洞庭旁。
绘事功殊绝，幽襟兴激昂。
从来谢太傅，丘壑道难忘。

无量寿佛金色身，光明普照群生类。
勤修智者系心观，诸佛现前同授记。

家近乱山根，日高懒启门。
樵歌云外唱，胡曲句前论。
路僻无人到，庭荒有藓痕。
萧萧岩石畔，祇么老烟村。

吴楚相望信不通，谩凭双眼送归鸿。
岂知留落江湖外，又得从容笑语同。
賸把诗篇摅别恨，莫辜杯酒对秋风。
明朝径问吴松路，恨不与君俱短篷。

洛水桥边春已回，柳条葱蒨眼初开。
无人拾翠过幽渚，有客寻芳上古台。
林邃珍禽时一啭，酒酣红日未西颓。
知君最是怜风物，更约偷闲取次来。

日影摇吟笔，烟光落酒杯。
犹嫌池外俗，移入镜中来。

父不父，兄不兄，上留田，蝥贼生。
徒陟冈，泪峥嵘，我欲使诸凡鸟雀，尽变为鹡鸰。
我欲使诸凡草木，尽变为田荆。
邻人歌，邻人歌，古风清，清风生。

郊园闻葺旧亭台，晓访冰须冻结腮。
野景豁从江上见，云扃深向雾中开。
早知闲处登临好，何恨忙时取次来。
梦草新诗酬不得，谢家兄弟尽清才。

平野俄空阔，遥山且有无。
斜阳对扪虱，暝树忽啼乌。
老去犹羁旅，生平颇壮图。
田翁诧丰岁，不拟话为儒。

白公竹阁云生晚，城市人归夜雪平。
灯在北高峰顶上，塔如千尺玉长檠。

英英白云，在涧之阿。
彼美人兮，其思孔多。

菩萨无烦恼，众生爱皱眉。
无恼缘无贼，皱眉被贼欺。
不须问师匠，心王应自知。

经冬不雪苦嗷嗷，快手真成一战鏖。
坐对瓦沟成委积，直疑鬓脚共萧骚。
解除热恼春无瘴，宁恤刍薪价益高。
不见扬州旧诗伯，尚欣湖海独争豪。

说事满天下，入理实无多。
常被有为缚，何日见弥陀。

霰雪满江海，破帆风易吹。
从今孤鸟兴，不及共巢时。
谗谤宁须辨，神明岂易欺。
峡山云木老，莫动故园悲。

安南莫道是天涯，岁岁人从蓟北回。
江北江南亲故满，三年不寄一书来。

溪馆初寒似早春，寒花相倚醉于人。
可怜万木雕零尽，独见繁枝烂熳新。
清艳夜沾云表露，幽香时过辙中尘。
名园不肯争颜色，的的夭红野水滨。

岁肇春宗，干开震长。
瑶山既寂，戾园斯享。
玉肃其事，物昭其象。
弦诵成风，笙歌合响。

醉里沈思世道危，不堪著眼只攒眉。
空留忠愤声名在，不见招归旧日诗。

整整植翠旗，森森列羽卫。
微风群玉动，赫日苍云翳。

三秋桂子玉舒花，天上楼台出帝家。
只许阿兔操杵臼，不知更有玉虾蟆。

野水泻古穴，石岸盘回渊。
飞尘不可入，竹树围清涟。
静往得胜玩，深居逃俗缘。
寒光照烦襟，景寂心自圆。
枯篁蹲碧禽，垂颈窥沉鲜。
对之不敢动，相望两俱禅。

世间何所益，乐善有馨香。
贵贱虽差等，非违定不祥。
春台宜胜地，花木收严霜。
求取立身行，恒持但久长。

几年听客话凌歊，不似台边目力遥。
千古江山犹昨日，六宫歌舞自前朝。
苔碑有字多漫灭，野寺无僧转寂寥。
碧聚双蛾愁不敛，阑干落照重魂消。

寒云惨四垂，万景浩成悲。
白日不可见，青天自取欺。
晚烟先夜色，宿雨借寒威。
泥潦莫相涴，西风会有时。

轴舻千里薄枞阳，未数当年汉省方。
勿为催归啼望帝，且看奉引驾乘黄。
四边每报风尘静，万国同瞻日月光。
我愿与民歌击壤，求田当卖橐中装。

不作梅花一句诗，今年参透老禅机。
忽然吹堕纷纷雪，又挽寒香探落晖。

空肠得酒芒角出，肝肺槎牙生竹石。
森然欲作不可回，吐向君家雪色壁。
平生好诗仍好画，书墙涴壁长遭骂。
不瞋不骂喜有余，世间谁复如君者。
一双铜剑秋水光，两首新诗争剑铓。
剑在床头诗在手，不知谁作蛟龙吼。

西池宴罢夜深归，风露森森湿羽衣。
云外凤皇栖未稳，一声铁笛又惊飞。

至节占天意，丰登又必然。
相风绿漪静，宾日矞云鲜。
比屋皆生意，穷阎有醉眠。
端容衰病宰，索句海山前。

梦觉归来涉旧园，共寻幽事有梅仙。
乍穿绿竹教成径，莫踏苍苔破却钱。

睡觉寒炉酒半消，客情乡梦两遥遥。
无人为我磨心剑，割断愁肠一寸苗。

新年五十九，处事觉陈旧。
敲石火难停，下坡日如走。
诗书本拙画，孔老徒善诱。
谁为万乘器，谬享千金帚。
尔来专城居，迟暮亦何有。
此邦白发人，夫子称祭酒。
贫居玩一瓢，健饮轻五斗。
愧君十年长，顾已甚蒲柳。
方将外形骸，余事勿挂口。

映殿松偏好，森森列禁中。
攒柯沾圣泽，疎盖引皇风。
晚色连秦苑，春香满汉宫。
操将金石固，材与直臣同。
翠影宜青琐，苍枝秀碧空。
还知沐天眷，千载更葱茏。

舍南自灌五亩园，满种黄花待亲识。
明朝酒熟当寿君，卷白不许余涓滴。
湖海浮家作寓公，醉醒幸与骚人同。
一座尽倾尘表物，不须举扇障西风。

滞留无地豁闲愁，诗将坛高许客投。
过我肯论新旧雨，即君如望蔉穮秋。
几时雾縠搴蛟室，快意湍涛放鹢舟。
搯抉肾肠须小息，请携霜竹上危楼。

萧萧叶落响风枝，隔壁无情笛又吹。
一缕碧烟灯烬落，主人眠熟客醒时。

地胜秋清人欲仙，倚阑时节月初圆。
不知寺在烟霞表，但觉身临星斗边。
宝墨旧归天上去，高名今向世间传。
登临莫作匆匆会，去后重来又几年。

沧溟深，未必深。
须弥险，未必险。
衲僧家险崖机不可挨，深密心不可察。
拄杖子忍俊不禁，试与探测看。
深无半寸，平如镜面。
浩大雷声，全无雨点。
只好深云龟六藏，佛眼迷踪寻不见。
寻得见，瑞岩点一杯茶，徐徐向伊道，日暮穷途，家乡尚远。

几欲相寻出郭行，念君家雁不能鸣。
逢杯得醉常常事，渐老多慈种种情。
荏苒又闻寒食近，牵缠空作暮春惊。
祇应已入东风笑，愁思长于万里城。

善政无慙色，吟归似等闲。
惟将六幅绢，写得九华山。
求理头空白，离京债未还。
仍闻猿与鹤，都在一船间。

凝成姑射姿，幽洁世所独。
春近迫芳心，羞涩破唇玉。

帆近蓬莱忽浩茫，归来散发且阳狂。
昔陪上帝图书府，今作清都山水郎。
子美愁来曾叫舜，退之老去独鸣唐。
商歌满屋如金石，绝胜箫声出洞房。

巍巍累圣，穆穆重光。
奄有区夏，祚启隆唐。
百蛮饮泽，万国来王。
本枝亿载，鼎祚逾长。

凄风苦朝寒，爱日惜影短。
翘首望余照，曝背希一暖。
温如袭裘褐，美若悦刍豢。
在阳颇舒畅，适性易饱满。
支颐殆忘形，缩手岂执版。
却笑假春衣，无乃求之晚。

莫为轻阴便拟归，残花应逐夜风吹。
共君今夜不须睡，正是王孙惆怅时。

自觉才疏久愿归，敢将山色便相依。
汉家事业虽全盛，亦放梁鸿一个飞。

棠树阴中来得得，莲花峰下去迟迟。
好将门外岩磨取，为刻西巡御赐诗。

杏花千树洛阳春，白傅年年爱赵村。
月蕊晴葩风露格，老夫移得在东园。

行人朝走马，直指蓟城傍。
蓟城通漠北，万里别吾乡。
海上千烽火，沙中百战场。
军书发上郡，春色度河阳。
褭褭汉宫柳，青青胡地桑。
琵琶出塞曲，横笛断君肠。

君家兄弟各能文，季也风流又绝群。
万里相逢又相别，落花时节却思君。

予在京江，盖惯识江南之秋。
一成之去，而虚作十年之留也。

自移家具失连墙，不复灯前共咏觞。
手里有诗怜指动，瓮边无分笑头方。

野菊生秋涧，芳心空自知。
无人惊岁晚，惟有暗蛩悲。
花开涧水上，花落涧水湄。
菊衰蛩亦蛰，与汝岁相期。
楚客方多感，秋风咏江蓠。
落英不满掬，何以慰朝饥。

幽人短梦不终宵，起步星河望泬寥。
缺月低簷鸡一唱，露华秋色满芭蕉。

婵娟二八正娇羞，日暮相逢南陌头。
试问佳期不肯道，落花深处指青楼。

江湖春水欲生时，开尽梅花雁北飞。
风雨满庭人不寐，小窗灯火夜深微。

绿树交加山鸟啼，晴风荡落花飞。
鸟歌花舞太守醉，明日酒醒春已归。

不用胭脂涴玉姿，精神偏在月明时。
凭将一盏浇妆酒，博得花阴无限诗。

拨弃案头文字堆，晓晴山色四门开。
究怀民事老虽壮，俯首山城心已灰。
荆棘烧残桑柘出，狐狸去尽犬鸡来。
规模先遣通蹊隧，后乘应容众客陪。

西斋吾所爱，一径绿萝深。
终日听新鸟，令人忘故林。
地偏无客到，山润有苔侵。
祸患须安命，优游不废吟。

宅畔池台景自幽，御风更作赤松游。
岚光浓丽经梅雨，天气凄清正麦秋。
插稻农夫晨赤脚，缫丝蚕妇昼蓬头。
闲身免赴公家急，饱食无心为汝谋。

百丈传衣后，栖心近沃洲。
道高归毳侣，名重达凝旒。
对话千峰雪，安禅万木秋。
仍闻有新偈，时向四方流。

句里呈机劈面来，烁迦罗眼绝纤埃。
东南西北门相对，无限轮锤击不开。

紫皇宫阙罗高清，花虬玉凤围墉城。
长生曲奏升天行，神仙缥缈喧相迎。
栖真何必抛尘网，飇轮万里时来往。
张公结庐天台山，赤城霞起三千丈。
天子好道思崆峒，欲使亿兆归庬鸿。
凤台峨峨十二重，先生忽造明光宫。
无为清净化可守，能助羲轩致仁寿。
共羡乘𫏋归洞宫，他日骑龙却来否。

问寺莫知处，跻攀又溯洄。
惟钟藏不密，日暮过溪来。

车遥遥兮路逶迤，思夫君兮君今知。
今安适兮南入楚，愿为声兮逐君语。
君不言兮声不闻，声何当兮言在君。

雨涨西池水，微澜拍画桥。
不愁莲芡没，唯恐栋梁漂。
扶杖防危步，移床避晚潮。
何当风日爽，一舞看纤腰。

能诗何殊臂使指，得句不愁人背毁。
诗何缘瘦道自肥，谁嘲饭颗山前甫。
誓不惊人死不休，言是良工心独苦。
骊黄牝牡元不问，智诈勇贪俱可使。
合时端如锥画沙，悟处快于瓴建水。
赵诗平澹谢奇古，所以吾侪夸絜矩。
转庵更是可怜人，诗眼既高窥字髓。
我生何能补一字，君美非溢私两喜。
更须传抄及同社，定不惊嗟斯是取。
骚坛摩垒真几人，安能碌碌数余子。

金铺照春色，玉律动年华。
朱楼云似盖，丹桂雪如花。
水岸衔阶转，风条出柳斜。
轻舆临太液，湛露酌流霞。

凶神将，又克主行年。
若遇行年克前四，此是交战胜当先，喜跃信超前。

笔阵词锋已破坚，深深帘幕度微烟。
纷袍幸免催诗雨，堆案何堪造榜天。
走马共知难看锦，得鱼自笑已忘筌。
芙蓉岂待春风力，偶失知音勿断弦。

平生清梦游香炉，云岩荦确衢山粗。
不应近舍武林秀，僧宝况多沧海珠。
胜游屡约不成往，白雨连日翻平湖。
公如二疏方不辱，我亦三吴甘脱粟。
会当乘雪叩公门，正恐鸣驺还入谷。

太行关路战尘收，白日思乡别沃州。
薄暮焚香临野烧，清晨漱齿涉寒流。
谿边残垒空云木，山上孤城对驿楼。
此去寂寥寻旧迹，苍苔满径竹斋秋。

春秋死难止三人，皆欲求仁未得仁。
节义可书惟孔父，胜如仇牧胜如荀。

幸观世事已忘机，觞咏流行度几时。
万物本来同一性，可知猿鸟不相疑。

寒云覆江干，惨惨雪欲作。
草枯狐兔见，鹰隼方纵搏。
老翁卧蓬户，疾痛在腰脚。
忽觉意稍佳，快若解束缚。
呼童扶下堂，西出度略彴。
浮波见凫雁，决起惊乌鹊。
篱根犬迎吠，碓下鸡俛啄。
霜余桑叶积，春近柳枝弱。
徐行过傍舍，醉笑盛酬酢。
岁暮农事休，羡尔群饮乐。

家风早占无双誉，乡荐曾居第一流。
昆岭本期争片玉，庖刀谁料失全牛。
风尘不住梁王苑，烟水还依楚客舟。
应负男儿四方志，故园归去莫淹留。

山因先师成令名，人心仰止悬青冥。
文侯北面款山扄，石室至今犹南倾。
直松万林天籁声，长材大栋资连甍。
溪泉四出照骨清，润物功溥民罔争。
朝兮新云泽根茎，暮兮和风发勾萌。
山川气禀天地英，民何知为夫子灵。
魏最称治由师经，晋俗自是多诸生。
时尚辞华取未精，皓首学行徒修明。
非无神降弼王庭，国朝当议平文衡。
斯文未丧吾道亨，商之传授今可行。

寸长尺短，三平二满。
觌面相呈，语言道断。

江南山尽处，两山如石门。
溪流湍激雪，残日雨犹存。

驾犁岂知耕，布谷不入田。
大农坐官府，百吏饱穷年。

有客携笛来，一声山石裂。
老子据胡床，东峰方吐月。

万仞得名云瀑布，远看如织挂天台。
休疑宝尺难量度，直恐金刀易剪裁。
喷向林梢成夏雪，倾来石上作春雷。
欲知便是银河水，堕落人间合却廻。

疏绮闯冰池，苔封老石矶。
鱼方深避钓，鸥亦早忘机。
涤研融残雪，观书竞夕霏。
春风长似旧，还趁雪中归。

重重吴越浙江潮，刺史何门始得消。
五字州人唯有此，四邻风景合相饶。
橘村篱落香潜度，竹寺虚空翠自飘。
君去九衢须说我，病成疎嬾嬾趋朝。

难眠夏夜抵秋赊，帘幔深垂窗烛斜。
风吹桐竹更无雨，白发病人心到家。

天涯兵火后，风景畏临门。
骨肉到时节，团圆因梦魂。
池塘营水眼，岭峤结花根。
耳纵听歌吹，中心不可论。

山郡人来水郡游，雁惊秋色向南州。
日长意懒无消遣，醉劈芙蓉付水流。

虎眼涡盘石窟中，古今俱向此投龙。
奫沦不啻深千丈，肹蚃皆应到九重。
洞穴昔闻通地府，风云今得遇灵踪。
无因犯世间雷雨，池面连天拔一峰。

坠素翻红各自伤，青楼烟雨忍相忘。
将飞更作回风舞，已落犹成半面妆。
沧海客归珠迸泪，章台人去骨遗香。
可能无意传双蝶，尽委芳心与蜜房。

却报君侯听苦辞，老头抛我欲何之。
武牢关外虽分手，不似如今衰白时。

同学书生已冕旒，未将换与一羊裘。
子云到老不晓事，不信人间有许由。

黄云朔雪马凌兢，去踏河边六尺冰。
博望封侯君亦喜，归来洗眼看飞腾。

暑候秋逾浊，江流晚更浑。
瘴风如火焮，岚月似烟昏。
城郭廪君国，山林妃子园。
故人新判袂，得句与谁论。

飞梯倒插玉䗖𬟽，危槛别刻青芙蕖。
送凉野水旧涵竹，借色春山拟滴裾。
王乔过凫可坐揖，萧史鸣凤徒纷如。
眸子欲酸跂予望，吊世清泪横方诸。

粹古皆频岁，炎刘或异祠。
有唐方定制，我宋遂因仪。
列圣馨明德，皇穹答显祺。
恭惟圣天子，大典应昌期。

归情似泛空，飘荡楚波中。
羽扇扫轻汗，布帆筛细风。
江花折菡萏，岸影泊梧桐。
元舅唱离别，贱生愁不穷。

一门三昆季，六载两科名。
士无速化涂，唱第聊代耕。
或里选举首，或贤关驰声。
落笔便离伦，鼓箧皆中程。
煌煌艺祖业，中兴费经营。
东南将百年，杂遝几公卿。
事业固辉赫，议论时纵横。
如君英妙姿，文采玉溪生。
膴仕既得路，壶酒为我倾。
春晴飞残花，绿叶随树成。
岂无好风景，黄鸟枝上鸣。
吟亦不必和，醉亦不必醒。
宿雨喜新涨，浮云卷虚明。

突兀出藩来，颇似逞狂荡。
高下列阶前，又如识少长。

子孝亲兮弟敬哥，训贤妯娌事翁婆。
好遵孟母三迁教，须读张公百忍歌。
孝友睦婣兼任恤，智仁圣义与中和。
当时曾子同杨博，子孝亲兮弟敬哥。

忘忧石榴深浅红，草花红紫亦成丛。
明年开时不望见，只望郎君忆著侬。

囊空那复冀赢余，但有巍楼百尺俱。
匣镜频开聊自玩，庭芜不扫欲何图。
少缘多病辞欢伯，长更贪眠谢酪奴。
生世所资能几许，一竿好在石鱼湖。

东西那有碍，出处岂虚心。
晓入洞庭阔，暮归巫峡深。
渡江随鸟影，拥树隔猿吟。
莫隐高唐去，枯苗待作霖。

愁听黄莺唤友声，空闺曙色梦初成。
窗间总有花牋纸，难寄妾心字字明。

金山碧崔嵬，我泛扁舟来。
虚阁登还下，长廊去得回。
梵刹绝顶立，僧房八面开。
波涛起蛟蜃，洞穴生风雷。
千载有高松，万古无纤埃。
葛衣惹秋云，草履黏苍苔。
孤城寒角动，片帆暮钟催。
朗吟成此章，欲返犹徘徊。

洛下玄功须究意，人间杂念早消除。
才情向老无多许，梦觉何时解一如。
失马塞翁云得马，数车柱史论无车。
浮生宠辱浑闲事，胜负真如射㩉鱼。

傍水秋千柳影遮，衔泥双燕入谁家。
空山雨过晚风急，吹落墙阴红杏花。

高标不畏雪霜侵，枉𣃁孤根出旧林。
但恐长安无地种，人家桃李自成阴。

紫纨未可得，漳滨徒再离。
一逢犬马病，贲育罢驱驰。
既无九转术，复阙万金奇。
不看授盐掌，唯梦莲华池。
。

谁料此行逾溠水，吾能未到说随州。

金坛疎俗宇，玉洞侣仙群。
花枝栖晚露，峰叶度晴云。
斜照移山影，回沙拥籀文。
琴尊方待兴，竹树已迎曛。

宴坐群峰表，太空无一尘。
青山独往意，白首自由身。
放鹤重霄阔，凭栏万木春。
纷纷荆棘里，跬步亦逡巡。

东林一泉出，复与远公期。
石浅寒流处，山空夜落时。
梦闲闻细响，虑澹对清漪。
动静皆无意，唯应达者知。

天寒犹著絮，雨湿欲蒸书。
吴地人情薄，西人客计疏。
无书堪著眼，有法可安心。

行役饱看山，沉绵剩得闲。
忘忧缘落魄，耐老为痴顽。
射虎临秦塞，骑驴入蜀关。
芳洲兰可佩，幽磴桂堪攀。
欸乃声饶楚，陬隅句带蛮。
悠然长自遣，故里几时还。

古殿清阴山木春，池边跂石一观身。
谁能来此焚香坐，共作罏峰二十人。

高桐深密间幽篁，乳燕声稀夏日长。
独坐水亭风满袖，世间清景是微凉。

南风吹时雨，襟抱忽然开。
凭轩一长谣，清句亦满怀。
当年沮溺心，自觉未为乖。
桑麻涧上泉，何不返故栖。
帝城尘埃中，隘巷多涂泥。
摆落更奚道，强颜终莫谐。
规规二十载，今日始知迷。
仰视天宇高，归云去难回。

回也真贤哉，陋巷一箪食。
卒然问为邦，所告王者事。
轲亦印微言，曰可禹稷配。
学道则爱人，偃昔尝有志。
他时武城弦，嘿与圣意会。
聊寄莞尔笑，汲深孰知底。
欲令诵所闻，姑以割鸡戏。
圣贤存心处，万类宅生地。
先生为己功，及物乃糠粃。
十室有忠信，百里吾敢鄙。
六经作县谱，赵张不到此。
春风七条丝，可以驯桑雉。
尧舜治天下，乃与治射比。
一朝坐廊庙，用有大小尔。
我昔从公游，顽璞不受砥。
经时去函丈，榛棘撑肾胃。
朅闻卫返鲁，倦马始休辔。
欲申趋隅问，已作横策起。
人生楦宇宙，孰为不朽计。
著书有存亡，德业亘千祀。

故山归路岂云赊，忆对春风饯物华。
尚口乃穷怜反舌，以年当废惜残花。
勤渠载酒传非误，仓卒回舆事偶差。
今日重来绿槐夏，已拚缬面醉君家。

云锁烟封山几重，翠微深处夕阳红。
径迂杨柳低迷路，木古藤萝密蔽空。
枕漱有泉兼有石，衣披和月也和风。
落花时或随流水，恍惚桃源陌与通。

怀人空结九回肠。

爱向其中舣短篷，眼前景物总玲珑。
神僊窟宅垂杨里，图画溪山落照中。
甚是繁华输侠少，也须幽胜属衰翁。
世间风月无如此，卖鹤来谋地一弓。

紫玄名在广寒宫，但恐银蟾与此同。
探得石龙行雨信，一声先报紫玄翁。

朱簷碧瓦照青澜，洁馆佳亭使往还。
船上高桥三十尺，市人倚折石栏干。

上旻降监，介祉实繁。
邦家修报，妙道归尊。
增名霄极，奉册灵轩。
茂宣圣典，永祐黎元。

沈沈神机，其动其时。
和柔以刚，克爱以威。
肃之振之，俾无或隳。
功则未既，思有宏规。

返本还元已到干，能升能降号飞仙。
一阳生是兴功日，九转周为得道年。
炼药但寻金里水，安炉先立地中天。
此中便是还丹理，不遇奇人誓莫传。

雪点翠云裘，送君黄鹤楼。
黄鹤振玉羽，西飞帝王州。
凤无瑯玕实，何以赠远游。
裴回相顾影，泪下汉江流。

驾舟掠杭越，小泊清溪门。
平生江令尹，邀我谿南园。
丹碧气成霞，楼疏何鬰盘。
江城春事起，腊候已向残。
的皪小梅花，暗香媚山樊。
冰髯绝可爱，青士联苍官。
君家艺兰畹，岁久兰有荪。
我生真漫浪，嗜好无一存。
尚作山水想，十年劳梦魂。
历眼沧洲趣，兹盟那可寒。
他年钓竿手，来傍沈郎滩。

闭门商古道，细雨湿青春。
属和卯君句，殷勤巳上人。
蒲团安地位，秀语发天真。
旧日曾同社，吾今愧许询。

危栏秋尽偶来凭，霜落秋山爽气澄。
谁道衡阳无雁过，数声残日下舂陵。

我本三山城下居，谁人共读艾轩书。
固无田宅堪归老，纵有文章适见疎。
黄石出门多俊逸，白头似子去乡闾。
六经正说终茫昧，不遣吾侪意气舒。

四明太守爱西湖，想像桃源旧日图。
不放尘埃生水面，为传风月到皇都。
花开别屿千机锦，稻熟僯田万斛珠。
闻说儿童骑竹马，至今昂首望通衢。

柳际一蝉鸣，停樽忽自惊。
所伤非节物，未立是功名。
默默悲时事，区区狥世情。
不须争噪急，衰鬓旧霜茎。

太丘传祖道，作邑兴何如。
著意招风月，随缘遣簿书。
吏参名例外，诗托笑谈余。
偏忆当樽酒，论文意不疏。

我为莼鲈得得来，三高亭上且徘徊。
老来心事无机械，寄语群鸥勿浪猜。

天之苍苍，而在山中。
大畜之象，验之于躬。
六尺之微，万善毕丛。
往行前言，浩浩无穷。
一以贯之，何所不容。
两间非大，此之谓弘。
牝马之贞，行地无疆。
古往今来，其道有常。
是以资生，至哉化光。
君子体之，六二直方。
直内方外，何用不臧。
守此之毅，贲育非刚。
泗亭之参，以此任道。
繇轲而后，孰其深造。
濂洛儒先，知德之奥。
非苟知之，亦免允蹈。
兴夫请书，朝夕戴抱。
懋哉懋哉，至于华皓。

麟凤识翔蛰，圣贤明卷舒。
哀哉嵇叔夜，智不及鶢鶋。

慵粧酣酒夕阳浓，洗尽霜痕看绮丛。
绿地团花红锦障，不知庭院有西风。

峡行五程无聚落，马头今日逢耕凿。
麦苗疎瘦豆苗稀，椒叶尖新柘叶薄。
家家妇女布缠头，背负小儿领垂瘤。
山深生理却不乏，人有银钗一双插。

平日生涯一短篷，只今回首画图中。
平章个里无穷事，要见三山老放翁。

情义如投胶，去意如激矢。
险阻要备尝，山川饯行李。
霜雪衣裘单，灯前话儿女。
下堂辞亲去，上堂拜亲喜。
燕颔能飞扬，何必毛锥子。

东篱有佳菊，埋没野草傍。
草蔓日以滋，菊苗日以荒。
生意几欲息，菊短草何长。
深秋严霜下，百草不复芳。
采采东篱花，澹然发幽香。
万物各有时，盛衰固其常。
荣华不足恃，穷困果何伤。

踢倒饭床，特地乖张。
指空话空，撤颠撤狂。
木槌拈来换人眼，赢得恶声满大唐。

翠麓丹崖敞洞天，琼宫珠殿照云烟。
森罗壁绘推前辈，缥缈楼居见列仙。
朝斗坛边星象冷，步虚声内月华圆。
尘埃迥隔人间世，骨悚魂清夜不眠。

偶穿谢屐邀东阳，踏破烟霞到上方。
远水波平缣素展，遥山雪尽画图张。
旋生蕙叶沿幽涧，未有花枝出矮墙。
冉冉翠眉舒弱柳，盈盈青眼缀条桑。
云庵共访霜眉老，瓦鼎初然柏子香。
书史满前真脱洒，轩窗无处不清凉。
南枝玉蕾标容瘦，北苑云凝气味长。
涤砚探题皆白雪，调琴奏曲尽清商。
三分春色行将半，一月人生笑上常。
莫羡蒿藜承雨露，自矜松柏耐冰霜。
利途波浪从教险，人世荣枯未可量。
且趁良辰恣行乐，时来衡陋自生光。

华林扰虎，手举数珠。
驯彼鬰屈，亦用兹乎。
巨颡修鳞，能怖童子。
慈眼视之，毒心自弭。

八月十六夜，清凉明月天。
新酒虽未熟，陈酒喜未干。
早稻有余饭，轻衫未为寒。
傍人见我醉，胸中故朗然。
有诗不自作，但咏古人篇。
唤取故山甫，醉即对床眠。

丽莫似汉宫妃，谦莫似黄家女。
黄女持谦齿发高，汉妃恃丽天庭去。
人生容德不自保，圣人安用推天道。
君不见蔡泽嵌枯诡怪之形状，大言直取秦丞相。
又不见田千秋才智不出人，一朝富贵如有神。
二侯行事在方册，泣麟老人终困厄。
夜光抱恨良叹悲，日月逝矣吾何之。

世代虽殊道不殊，衣冠气貌列仙儒。
自怜无计攀灵辔，岂意相从入画图。
把袂拍肩归福地，抗尘走俗笑泥涂。
苔痕还绕榴皮相，风雨东林壁半芜。

满地落花初过雨，一声啼鸟已春归。
午窗梦觉情怀恶，风絮欺人故著衣。

拂衣金马门，税驾石帆村。
唤起华山梦，招回湘水魂。
心亲频握手，目击欲忘言。
最喜藤阴下，翛然共一樽。

果公消息太茫然，六尺堂堂只眼前。
斗极新春年八十，烟霄故国路三千。
毎惭鍳薄朝多语，待学情亡夜不眠。
此世难期再相见，试容抒思序真诠。

只轮不返笑曹瞒，赤壁空临江水寒。
想得周郎铙鼓竞，小乔相与对春山。

珍重羲黄书一编，昔经秦火不能然。
君今于此得消息，岂外吾身更觅天。

多防出多欲，欲少防自简。
君看山中人，老死竟谁谩。
渴饮吾井泉，饥食甑中饭。
何用费卒徒，取水负瓢罐。
置符未免欺，反复虑多变。
授君无忧符，阶下泉可咽。

地势远连徐孺亭，穷南有客两曾经。
簷前燕雀鸣相鬬，潭里蛟龙困未醒。
乱霭苍茫侵树色，惊涛浩荡失天形。
当时好景无同赏，对此悲歌孰为听。

雪后江上去，风光故国新。
清浑天气晓，绿动浪花春。
劝酒提壶鸟，乘舟震泽人。
谁知沧海月，取桂却来秦。

山阳隐君子，少有高世名。
终身慕父母，事之如平生。
青衫老一命，儒宫谈六经。
经行必造门，怀如遇公卿。
虚往而实返，授业多豪英。
衣冠尘土暗，辩论江河倾。
吟哦千万篇，迥与六艺并。
鲍谢寒蝉噪，郊岛苍蝇声。
先生兼众体，浑然独天成。

江上秋来忆少牢，龟肠尤觉病诗饕。
调和索似三分酱，澒洞看如八斗糟。
水怪重增风势恶，湘灵难禁雁声高。
何当一雨洗烟月，为放清光归我曹。

梦别一仙人，霞衣满鹤身。
旌幢天路晚，桃杏海山春。
种玉非求稔，烧金不为贫。
自怜头白早，难与葛洪亲。

江湖魏阙已一视，孰与蓑笠无危机。
遥知避世客相对，落日一谈能解围。

瞿塘关里异乾坤，石狭山深日气昏。
行过西陵天亦晚，浪平风暖下荆门。

三月伤心仍晦日，一春多病更阴天。
雄豪亦有流年恨，况是离魂易黯然。

范公才具济川舟，翰墨居然第一流。
每向遗文窥远意，愿言忧乐继前修。

烟云渺渺水茫茫，缭绕芜城一带长。
蒿目黄尘忧世事，追思陈迹故难忘。

十里松行翠插天，暗溪嫩草尚芊绵。
笙歌自满萧郎宅，琴鹤空随贺老船。
未分旧游云寂寞，遥知归梦蝶聮翩。
故山幸好宜回首，还见人间换一年。

徙薪曲突论无凭，太尉山中混耦耕。
头额烂焦曾未录，参谋先已享专城。

玉帐前茅举，铜鱼左契分。
平生公望著，期月政声闻。
陌上壶浆溢，潭边花气曛。
遥知待新将，民物两欣欣。

春云情既高，片段飞虚碧。
去留机未消，今古望还积。
澄澄天影回，杳杳地形直。
别夜共相思，谁栖此泉石。

端门清跸隐修廊，麟省新开接建章。
六玉虬飞黄道稳，五芝华耸頳袍光。
风生凡腋天颜近，春入仙洲昼漏长。
拭目训词成饱德，共瞻云日仰陶唐。

奕奕秋水傍，骎骎绿云蹄。
月仙有高曜，灵凤无卑栖。
翠色遶云谷，碧华凝月溪。
竹林递历览，云寺行攀跻。
冠豸独屈蠖，匣龙期剸犀。
千山惊月晓，百里闻霜鼙。
戎府多秀异，谢公期相携。
因之仰群彦，养拙固难齐。

我闻蒙山之巅多秀岭，烟岩抱合五峰顶。
岷峨气象压西垂，恶草不生生菽茗。

吕氏一门，我朝韦平。
衣冠既南，孰为典型。
猗欤北扉，翰墨腾英。
难进之风，蔼于心声。
其进维何，风雷隠砰。
贱霸尊王，万古作程。
天将开之，以豁聩盲。
孰遏其萌，维盗实憎。
观公初心，何止惩羹。
亲朋斯升，方喜汇征。
私书之诒，犹欲却行。
岂愿空言，与乳臭争。
道之将宏，非人所能。
俯首事雠，众方若酲。
讵知祸胎，自汉公卿。
沦胥一谈，大吕为轻。
纶音一颁，四海竦聆。
臧宫鸣剑，贾谊请缨。
书下奉天，已识中兴。
曲笔谁欤，反肆讥评。
阴险何知，云收雾明。
公帖初获，我心未宁。
谓彼噂沓，臆度以情。
是或鼠腐，犹疑鸿冥。
既见公书，恳恳至诚。
视彼傥来，虽宠若惊。
肯以王言，屈于奸朋。
公义既昭，公论既明。
迨今百年，犹歉混并。
时欤数欤，迄莫我听。
公帖云烟，公心日星。
彼犬之狺，何吠非形。
天澄气清，修竹兰亭。
阅此帖焉，对于汗青。

枯木无枝不记年，寒灰谁遣强吹然。
南迁不折知非妄，未老求闲愈觉贤。
屡出诗章新管籥，偶开画卷小山川。
簿书填委惭君甚，拨去归来粗了眠。

西风吹梦越中游，剪剪轻寒入短裘。
雁字不将乡信写，蛩声空和旅吟愁。
邮亭冷雨孤灯夜，渔市斜阳一笛秋。
是处山川即吾土，仲宣何用怯登楼。

门下栖迟近一年，郎君髙义薄云天。
傥能一语宁三国，应有嘉名万古传。

白云微散月华生，月下白云和月明。
白云犹解背人去，明月只知随我行。
我行不停月未落，心期白云出寥廓。
披云揖月邀嫦娥，愿携素手濯银河。

出门便为客，惘然悲徒御。
四海维一身，茫茫欲何去？
经山复历水，百恨将千虑。
劒阁望梁州，是君断肠处。
孤云伤客心，落日感君深。
梦里蒹葭渚，天边橘柚林。
蜀江流不测，蜀路险难寻。
木有相思号，猿多愁苦音。
莫向愚山隐，愚山地非近。
故乡可归来，眼见芳菲尽。

白白芙蓉花，本生吴江𣸣。
不与红者杂，色类自区分。
谁移尔至此，姑苏白使君。
初来苦顦顇，久乃芳氛氲。
月月叶换叶，年年根生根。
陈根与故叶，销化成泥尘。
化者日已远，来者日复新。
一为池中物，永别江南春。
忽想西凉州，中有天宝民。
埋殁汉父祖，孳生胡子孙。
已忘乡土恋，岂念君亲恩。
生人尚复尔，草木何足云。

费祎丁令亦何之。

迂辙来寻昔岁题，恍然前世意犹迷。
荒庭老树半空腹，坏塔野禽争暮栖。
晚学尽惊新使节，残僧时认旧沙弥。
松房自出成何事，二十余年东复西。

世间人心易了，只为人多不晓。
了即皎在目前，未了千般学道。

去水流年日并驰，年光客思两相随。
咨嗟斑鬓今承弁，慙愧新荷又发池。
杨柳逶迤愁远道，鹧鸪啁哳怨南枝。
忆君何啻同琼树，但向春风送别离。

闲后题诗醉后歌，身名官业任蹉跎。
不知老境何形状，但觉新来病痛多。

分得天一角，织成山四围。

蒙蒙雨中春，回首失残腊。
茸茸亭前草，新旧已相杂。
累囚守僧窗，日惧万钧压。
有罪可糜躯，无仆堪荷锸。
门前苍藓深，户外蛛网合。
时与逢迎者，云中一孤塔。

澹金生色染宫黄，只作坡羹亦擅场。
稚子不能供小摘，相呼扑蝶趁斜阳。

小亭新筑亦佳哉，花木无多手自栽。
若谓甘棠安敢比，清阴留与后人来。

北风方苦寒，冰霜昼未消。
偶倾御史盖，同上丁山椒。
空崖白云宿，拱木猕猴跳。
碑皴龟腹裂，泉活龙尾摇。
枯松起幽籁，中天奏云韶。
苔深鸦髪翠，石立壮土翘。
荒坟瘗参军，沉魄谁与招。
却读乐安词，惨淡窥泬寥。
矧复见犹子，危言动清朝。
甘心脱豸冠，窜迹投冗寮。
公议在后世，美才无吝骄。
六经收满腹，辨析皆有条。
登山听君语，淙淙碎琼瑶。
但惊白日落，归驭不可邀。
明发余亦往，安得同渔樵。

漆开辞未信，颜回恃有田。
为贫仕何媿，得已非自贤。
破褐坐穷阎，声华飞日边。
苦节勿匏瓜，仲尼任苍天。

千年尧舜心，心成身已殁。
始随苍梧云，不返苍龙阙。
宫女衣不香，黄金赐白发。
留此奉天下，所以无征伐。
至今汨罗水，不葬大夫骨。

饰馆延归驭，维舟结胜游。
黄花频采掇，白髪共淹留。
预约归田计，仍怀许国忧。
斯言两不遂，恸哭竟何尤。

寿及七十五，俸沾五十千。
夫妻偕老日，甥姪聚居年。
粥美尝新米，袍温换故绵。
家居虽濩落，眷属幸团圆。
置榻素屏下，移炉青帐前。
书听孙子读，汤看侍儿煎。
走笔还诗债，抽衣当药钱。
支分闲事了，爬背向阳眠。

经年旅食厌菖蔓，雪后征衣亦自单。
忆子最怜三虎怒，爱渠欲挽万牛难。
向来老笔那容弃，此去尘冠尚可弹。
败絮不温吾自尔，一杯浊酒御春寒。

公家家世旧崔嵬，惊坐先生日万杯。
已办槽床千日饮，便须乘月抱琴来。

杨柳芙蓉旧日栽，近来堂宇更安排。
湖光接得全天趣，莫遣游人鼓吹来。

宝峰翠压小房栊，帘映平安候火红。
寒送落梅吹雪外，春随细柳入云中。
人情鬰处多思治，天道还时只愿丰。
賸办从军诗几解，为君管勾杏花风。

白雪如玉，皇人寿谷。
白雪如霜，皇人乐康。
还余驾兮归来，覃威德于八荒。

千点暮山三楚尽，一泓寒水九江斜。

父精母血结胎成，尚自他形似我形。
身内认吾真父母，方才捉得五行精。

圣朝选将持符节，内使宣时百辟听。
海北蛮夷来舞蹈，岭南封管送图经。
白鹇飞遶迎官舫，红槿开当䜩客亭。
此处莫言多瘴疠，天边看取老人星。

满头霜雪背青山，百岁身心几日闲。
异果奇花香扑面，往来惟在酒徒间。

几丝微雨噀前山，半点轻寒健牡丹。
只道一春晴较少，到它晴了是春残。

别处日已远，别情转绸缪。
行行千里余，脉脉无时休。
夜与梦相随，昼与泪俱流。
山高恨不断，水阔遮无由。
欲吞不下咽，欲吐不出喉。
戟我胸肺间，有如鱼挂钩。
寻端无从来，了知在心头。
翻疑一寸心，能容如许愁。
平生丈夫气，愧此须髯虬。
朝来看蓬鬓，满鉴雪霜浮。

吴越兹上游，一江贯千山。
山峻江更急，力耕云雾间。
民穷实可悯，俗俭无与班。
瓮灌既已拙，斗籴弥足叹。
十日天不雨，魃也肆厥奸。
吾昔忝长吏，郡图朝夕看。
水源浅易涸，无地施防关。
此陂筑千所，岁事或苟完。
幽人采荷衣，隄岸穷跻攀。
更觉沧浪篇，万顷吹波澜。

水心浮出石，洲背涌成山。
草木仙家种，楼台梵氏关。
全输缁衲老，长与白云闲。
隔岸风烟好，终嫌是世间。

茅轩有何好，小驻客心寛。
始觉安居乐，无如行路难。

晓起百无营，山空一涧清。
林霜知爽甚，簷日觉寒轻。
静整遗编读，闲循古道行。
嚣尘不到眼，禽鸟亦忘情。

千骑森森拥戟牙，铃斋高卧放朝衙。
官曹已践文昌省，门阙犹传处士家。
天上麒麟新活计，壁间蝌蚪旧生涯。
一炊未熟成今古，零落空悬刺史车。

老心霜下松，名与隆公齐。
人物北斗南，佛事东院西。
平生四海脚，不踏四海泥。
晚说汝州禅，饱啖天宁虀。
梦中与我遇，相扶两枯藜。
每见眼自明，不复烦金篦。
却从梦中别，未免意惨污。
它时访生死，林深路应迷。

溪上和风吹薄云，溪边花木亦欣欣。
州人未散烦携酒，行乐先须让使君。

悲秋念远夜将阑，黄叶乘风直斩关。
微白一钩天外月，淡青数点海边山。

一从守兹郡，两鬓生素发。
新正加我年，故岁去超忽。
淮滨益时候，了似仲秋月。
川谷风景温，城池草木发。
高斋属多暇，惆怅临芳物。
日月昧还期，念君何时歇。

有句无句，金乌吞玉兔。
如藤倚树，癞马系枯椿。
树倒藤解，一冬烧不尽。
句归何处，石虎当途踞。
呵呵大笑，龙头蛇尾。
捺倒烂泥里，刚刀不斩无罪之人。

岁除日又暮，山险路仍新。
驱传迷深谷，瞻星记北辰。
古亭聊假寐，中夜忽逢人。
相问皆呜咽，伤心不待春。

至日天涯感慨同，曾陪鸳鹭大明宫。
催班别殿春雷绕，驻辇蓬莱晓日红。
耸听鸣鞘驰魏阙，欢传放仗醉新丰。
谁知独木荒村里，扇影炉烟入梦中。

客里伤为别，相望岁一周。
冕旒存异顾，丘壑老英游。
忧国心长折，惊人语太遒。
年来有公事，合眼注春秋。

数日阴霖气不舒，江流作涨吾其鱼。
晚来风起云头散，夜半星辰满太虚。

舍人早定江西派，句法须将活处参。
参取陵阳正法眼，寒花承露落毵毵。

招宝山邻娑竭宫，县峰仍接补陀峰。
晴晴雨雨皆如响，谬挹池鳗拜土龙。

仲蔚蓬蒿宅，宣城诗句中。
人贤忘巷陋，境胜失途穷。
寒葅书万卷，零乱刚直胸。
偃蹇勋业外，啸歌山水重。
晨鸡催不起，拥被听松风。

海上不同来，关中俱久住。
寻思别山日，老尽经行树。
志业人未闻，时光鸟空度。
风悲汉苑秋，雨滴秦城暮。
佩玉与锵金，非亲亦非故。
朱颜枉自毁，明代空相遇。
岁晏各能归，心知旧歧路。

吴山非不佳，故山终眼明。
南来一拳石，似我小峥嵘。

长夏得闲趣，无过里社中。
往来三迳日，舒写一襟风。
幸与陶潜醉，从渠阮籍穷。
人家鶑燕里，犹记淡烟笼。

归袖曾攀墙外子，征鞍又拂雪中花。
往来应被江梅笑，笑我经年不在家。

安翔紫云𫐌，游盼璚仙家。
斜阳射岩谷，眩目皆丹砂。
娃鬟挟鸾尾，倦埽菖蒲花。

虎丘家风，内空外空。
十分富贵，十分贫穷。
有时扬声止响，有时诈哑佯聋，犹是平常小脱空。

不着画罗金缕衣，寻常打扮最相宜。
春风燕子楼前过，飘落梨花雪一枝。

月已破五，年又过半。
拄杖拈来，如何判断。
百年三万六千日，也是秦时𨍏轹钻。

何人遗下一红绡，暗遣情怀意气饶。
勒马住时金𩍐脱，亚身亲用宝灯挑。
轻轻滴滴深深染，慢慢寻寻紧紧□。
料想佳人初失却，几回纤手摸裙腰。

擒虎易，告人难。
难难。
铁门限，铁心肝，庞老油麻树上摊。

假使铁轮顶上旋，万里神光体自然。
邪魔似雪飞汤里，安能惊动老婆禅。

啧啧阴虫鸣不已，独客无悰夜中起。
迢遥星汉正西流，千峰浸月清如水。

异乡萍梗寄生涯，朝露俄惊叹落花。
蒿里歌传风正惨，萱堂香冷月空斜。
魂归故国三千里，地卜高原一万家。
明日送车应击毂，不堪阁泪听边笳。

櫂歌江峡三月程，颇厌风涛困征𫇛。
驱车山路两旬浃，又觉崎岖萃劳苦。
甘溪岭下冉村路，一道渠江拆山坞。
风平雨细无皱面，浥浥寒漪清客暑。
渡船也学钲鼓声，催上篮舆傍江浒。
夷犹短檝瞥眼过，却怀江程久如许。
山踪水迹本游戏，南北东西惯安处。
兹行两脚不遗力，千里环山几艰阻。
一江淼淼横目前，如渴得泉旱得雨。
流波闻向合州去，却入恭江汇西溆。
便欲挟浪扁舟西，褰裳回首忻从之。
君恩如天未酬一，一念惓惓系孤迹。

何处堪留客，香林隔翠微。
薜萝通驿骑，山竹挂朝衣。
霜引台乌集，风惊塔鴈飞。
饮茶胜饮酒，聊以送将归。

汉使却回凭寄语，黄金何日赎蛾眉？君王若问妾颜色，莫道不如宫里时。

庆源仙李蟠根大，形寄丛梨肖像真。
畏垒一方尸祝地，桐乡千古子孙民。
自时厥后来为牧，没世不忘知几人。
正直不应私有祷，但吟歌乐送迎神。

堂堂门下公，英发自初仕。
卷舒固以时，出处不为己。
朝廷登儒辅，德礼民有耻。
岷峨更峥嵘，清风在闾里。
独醒固不恶，既醉又可纪。
成王访落时，百室赋盈止。
吾侪为国谋，私爱不足恃。

庭种南中树，年华几度新。
已依初地长，独发旧园春。
映日成华盖，摇风散锦茵。
色空荣落处，香醉往来人。
菡萏千灯遍，芳菲一雨均。
高柯傥为檝，渡海有良因。

秋风起，秋云高。
连山草木如波涛，大江荡潏鱼龙逃。
羲和奔忙日车逸，八柱倾侧恐不牢。
柯山老人揜蓬茅，畏寒理我旧缊袍。
粗餐在盘有浊醪，醉饱高卧从呼号。

路入巴渝通两蜀，江连荆楚接三川。
。

日日狎沙禽，偷安且放吟。
读书老不入，爱酒病还深。
歉后为羁客，兵余问故林。
杨花满床席，搔首度春阴。

东畹刈真香，静院簪瓶水。
高远不胜情，时逐微风起。
和雨剪闲庭，谁作骚人语。
记得旧家山，香来无觅处。

报政期年外，里言朝夕间。
省郎何太晚，召节看遄颁。
屡上薰风殿，行参玉笋班。
故应怜末掾，牢落尚群蛮。

劝君莫拒杯，春风笑人来。
桃李如旧识，倾花向我开。
流莺啼碧树，明月窥金罍。
昨日朱颜子，今日白发催。
棘生石虎殿，鹿走姑苏台。
自古帝王宅，城阙闭黄埃。

饭箩无底乾坤窄，舀出炎炎热铁丸。
烂断饥肠重瞥地，佛魔无处辨来端。

黄堂指顾了凡最，红幕奔驰了苛碎。
更无可了别驾翁，赢得徜徉是非外。
未有可偷风月天，峥嵘新起东偏废。
风含浑沌窍里音，月弄光明藏中态。
吹开云雨天益高，照破山河地加大。
兼之足以答公余，妙处何人同领会。
无酒客有诗相酬，有酒可无客相对。
主酣客醉舌俱饶，说到无声无色界。
发难恃细并毛融，骨不禁清连肉蜕。
目不信为山河影，耳岂信为天地籁。
主困欲眠客且归，不容耳目宁容喙。

萧斋久不往，筋力试筇初。
窗户蜗涎锁，尘埃鼠迹书。
病魔虽已去，诗癖竟难除。
苔地欣重扫，徘徊意有余。

雪压横枝卧浅波，三花五蘂不须多。
平生为尔添诗兴，今日无诗奈尔何。

貌棱层兮心洁贞，玉韫质兮金作声。
芙蓉冠兮独立，佩宝璐兮缤纷。
胡拳拳兮石友，期岁晚兮相守。
瞠俗眼兮老丑，自心知兮坚久。
彼平泉兮森离立，纷品第兮罗甲乙。
吾何嗜兮狷介，宁与汝兮同癖。
琴书兮左右，龟鹤兮前后。
觌面兮峥嵘，忘言兮一笑。
泰山兮非大，拳石兮非小。
体无不具兮，性何不有。
喦喦兮层霄，蔼肤寸兮泽九州。
时卷舒兮为世，亘古今兮独超。

退归我欲学真长，君定才名江夏黄。
考父旧尝睎吉甫，陵阳端的嗣黔阳。

未酬行道志，抱道复东归。
老入江湖鬓，寒深雨雪衣。
客程烟树晚，乡梦海鱼肥。
所恨交情浅，临岐别语稀。

驱马度炎关，身经瘴野还。
稍余衣带水，已尽剑铓山。
海月随人远，湘云似我闲。
不须占紫气，游戏且人间。

禀生太极本纯全，七尺身中豁一天。
妙道高深从俗笑，至言微密向谁传。
何须青简书勋业，赖有丹台集圣贤。
诸子但论时世事，令人懒语益思眠。

谁言春雨散如丝，一月垂空似绠縻。
云去云来何日了，花开花落不曾知。
直愁排荡根荄尽，安用栽培桃李为。
政恐东君不无意，十分姸暖乞酴釄。

背如刀截机头锦，面似升量涧底泉。
铜雀台南秋日后，照来照去已三年。

尚有周郎手种痕，怀人将竹当人看。
寄言黄鹤楼前客，今岁新添十五竿。

别筵那得易为情，别酒连连祇自倾。
车马纵游怜客兴，江湖幽适负吾生。
盘中异味归南食，箧里新诗记北行。
文史藏身荣路在，未应高迹混柴荆。

白玉先生多在市，青牛道士不居山。
但能共得丹田语，正是忙时身亦闲。

造物于人大有功，昭昭在上是玄穹。
洞章定奏长生箓，勿药诚从一念通。

南州四月气如蒸，却忆吴中始卖冰。
绿浦游船常载妓，画廊浴鼓或随僧。
梦过水榭闻凉笛，身在山房伴晓灯。
怊怅乌丝栏上笔，蓬窗学写字如蝇。

黄茅古道外，羸马发南州。
有客嗤齐鲁，何人念楚囚。
岁年付流水，风雨满沧洲。
手把菖蒲看，黑头非所求。

炎熇肆蒸溽，南薫日飘飏。
田畴苦焦烈，龟坼无润壤。
嘉禾穟为实，灌注期穰穰。
午火云炽，虐焰弥穹苍。
桔槹置无用，何计盈仓箱。
老农力耕耨，扪心热衷肠。
公租与私税，焉得俱无伤？
今年已憔悴，斗米百钱偿。
富豪索高价，闭廪几绝粮。
引领望甘雨，倾城祷林桑。
匹夫动天地，奚俟暴巫尫。
浃旬竟弗验，神明果茫茫。
彼苍岂降割，以重吾民殃。
。

桐乡振廪得周旋，芍水修陂道路传。
日想僝功追往事，心知为政似当年。
鲂鱼鱍鱍归城市，秔稻纷纷载酒船。
楚相祠堂仍好在，胜游思为子留篇。

生死悠悠尔，一气聚散之。
偶来纷喜怒，奄忽已复辞。
为役孰贱辱，为贵非神奇。
一朝纩息定，枯巧无妍媸。
生平勤皂枥，剉秣不告疲。
既死给槥椟，葬之东山基。
奈何值崩湍，荡析临路垂。
髐然暴百骸，散乱不复支。
从者幸告余，睠之涓然悲。
猫虎获迎祭，犬马有盖帷。
伫立唁尔魂，岂复识此为。
畚锸载埋瘗，沟渎护其危。
我心得所安，不谓尔有知。
掩骼著春令，兹焉适其时。
及物非吾事，聊且顾尔私。

云涛拥开沧海门，鼓鼙万叠鸣江村。
仙翁引我峰顶望，耳目惊骇难穷源。
黄金铸鲸为酒樽，桂浆透彻冰雪盆。
吴歌楚舞屏不用，夹道青玉排云根。
经纶事业重家世，昔闻父子今季昆。
九丹炼就鼎灶温，刀圭足以齐乾坤。
我行欲别湖山去，为我索笔书长言。
照乘不假明月珠，自有光焰生轺轩。

世家传子又传孙，岂较前身与后身。
知足已如仓庾氏，忘怀真是葛天民。
骑鲸又见诗无敌，射虎何须武绝伦。
白屋朱门果非是，万钱日食是何人。

懒答公卿信，高眠野兴浓。
虚堂开夜月，孤枕度秋钟。
临水成新作，看云忆旧峰。
林间仍抱疾，早晚遂相逢。

北风卷雪送暮冬，重云如山争塞空。
百年老树吼欲折，塌翼不见南飞鸿。
堂下幽姿亦可悦，点缀小树花玲珑。
老人重裘不能煖，永夜惟守深炉红。
啾啾寒雀飞不起，饥啄冻土藏枯丛。
青春欲回水官怒，摧拉未使阳和通。
天时平分各司一，兴废谁得专其雄。
杜门解辔聊有待，行看马脚春泥融。

品格清虚压众芳，何年分种自炎方。
直疑剪破红罗轴，插向绿绡深处藏。

大机石头云自横，钓鱼台下潮初平。
侧闻左蠡春水生，蛟龙改穴鼋鼊争。
扁舟夜泊邬江尾，空山月出中夜起。
政须杰句弹压此，乃祖诗成会泣鬼。

竹林啼鸟不知休，罗列飞桥水乱流。
触散柳丝回玉勒，约开莲叶上兰舟。
酒边旧侣真何逊，云里新声是莫愁。
若值主人嫌昼短，应陪秉烛夜深游。

慈悲方便事，触处有工夫。
应变随声色，团团盘走珠。

伯也不可作，叔兮犹典刑。
公车玉堂荐，书室鹤山铭。
久上通侯印，新营太祝厅。
衰年亲旧少，吟罢涕先零。

能诗李长吉，识字扬子云。
端能望此府，坐啸获两君。
逝将江湖去，浮我五石樽。
眷焉复少留，尚为世所醺。
或劝莫作诗，儿辈工织纹。
朱弦寄三叹，未害俗耳闻。
共寻两欧阳，伐薪照黄昏。
是家有甘井，汲多终不浑。

莫闚殽与函，峭绝青错磨。
可无济胜具，振衣披峩峩。
更复游吕梁，虎眼漩作涡。
堂堂济深涉，如此忠信何。
游子听我语，审听毋媕婀。
通都横九逵，平平非仄颇。
并驾方峥嵘，辐辏相骈罗。
嗜进弗知了，十步九跌蹉。
何如反吾辕，自少不自多。
怡然事天全，盎然毓天和。
倦翼安故林，归云仍中阿。
晓猿时自吟，好鸟时自歌。
凉树坐茂密，醉石眠坡陁。
何须鹑奔奔，静胜超凡科。

洪崖差遣探花来，检点芳丛饮数杯。
深紫浓香三百朵，明朝为我一时开。

游湘有余怨，岂是圣人心。
行路猿啼古，祠宫梦草深。
素风传旧俗，异迹闭荒林。
巡狩去不返，烟云愁至今。
九嶷天一半，山尽海沈沈。

有风地鸣籁，无风石抱云。
上人如宴坐，不可堕声闻。

次第瞻山看水流，夜台中閟忆三秋。
新松成行如人长，老鹤无言似我愁。
僧奉晨昏惟茗供，儿悲霜露只苹羞。
结庐终岁关心事，怊怅钟声出暝楼。

云顶聊一望，山灵草木奇。
黔南在何处，堪笑复堪悲。
菊歇香未歇，露繁蝉不饥。
明朝又西去，锦水与峨眉。

养得男儿要赌钱，浑身无有寸丝缠。
是非窟里和身入，生灭门中满口宣。

云卷寒蟾玉晕添，嫦娥遥想鬓毛纤。
此时清境非人世，要望烟霄不下帘。

当年一曲脱空歌，急水滩头鸟作窠。
知是翻誊经几手，没誵讹处有誵讹。

兔子上金床。

前年柯山芳意早，肯使寒梅例枯槁。
溪边几树发偏繁，墙角数枝看更好。
玉颜冒雪不奈寒，香心怯雨尤相恼。
南枝烂漫北枝催，空惜飘零缀芳草。
朅来海角风景迟，经冬不见端可疑。
红蕚涉春才似染，青苞映日未全披。
千山隔兮万山阻，想见瑶英讵如许。
一枝谁与寄相思，回首旧游心独苦。

春风生百药，几处术苗香。
人远花空落，溪深日复长。
病多知药性，老近忆仙方。
清节何由见，三山桂自芳。

坐阅荣枯鸟过空，青冥谁解指行踪。
柳边初见莺调舌，树底俄惊鹿养茸。
称副闲身清昼永，装添静境绿阴浓。
宫桃正倚东风醉，也逐回沟出九重。

求官穷僻本藏头，远冒风霜不自由。
岂是有才如硕鼠，可能无术似蜗牛。

桃花水，榆荚雨。
一点忽来，千花竞吐。

淮云惨淡，淮水枯竭。
径山老子无言说，喝得岩厓成百裂，末后全提太亲切。
笑不彻，哭不彻，憍梵钵提惊吐舌。

西汉十二帝，孝文最称贤。
百金惜人力，露台草芊眠。
千里却骏骨，鸾旗影迁延。
上林慎夫人，衣短无花钿。
细柳周将军，不拜容櫜鞬。
霸业固以盛，帝道或未全。
贾生多谪宦，邓通终铸钱。
谩道膝前席，不如衣后穿。
使我千古下，览之一泫然。
頼有佞幸传，贤哉司马迁。

星纪吴开国，云司汉望郎。
新陪豹尾乘，便袭虎头囊。
竹箭分兵契，钟官办使装。
苑鶑留祖席，江鹤避归樯。
世往高台露，春余野径香。
欲知民乐意，讼树接维桑。

古岩月色锁重云，枯木迎芳晓带春。
昨夜星河转南斗，金鸟随凤过天轮。

忆昨明光殿，新承天子恩。
剖符移北地，授钺领西门。
塞草迎军幕，边云拂使轩。
至今闻陇外，戎虏尚亡魂。

朝三亦可不必怒，角左几何乌用争。
不多不少饭一龠，无败无成棋半枰。

连峰数千里，修林带平津。
云起远山翳，风至□荒榛。
茅茨隐不见，鸡鸣知有人。
蹑磴践其迹，处处见遗薪。
乃知百代下，固有上皇民。

晓发名溪庄，午饭马迹库。
下车著芒鞋，扶杖陟冈路。
碾槽深侧足，石磴高举步。
初登黄茅岭，稍入青箬雾。
苔深洒綦偪，露重湿袍袴。
水声浩呼涌，山气汩驰骛。
傍倾眩欲落，上滑危屡仆。
寻幽不惮险，已倦宁得住。
荒程迷远近，杂径恶叉互。
喜经茶园头，渐见莲岳处。
喘汗扇方干，惊魂招始驻。
引领烦山僧，鞺鞳开阁户。
尖峰岌前陈，鸣水横下注。
浮岚出奇巧，顷刻纷异趣。
憧憧行市人，枭枭上烟炷。
浓敷步障青，淡抹轻纨素。
昏然俱晦冥，粲若忽陈露。
穿窗来有情，扫迹去如怒。
旋观不忍舍，留宿当至暮。
谁传西岭书，赠我碧云句。
云当上封顶，共看扶桑树。
弃置且行行，妙高台上去。

吾家旧物贾生传，入内遥分锡杖泉。
鹤去帝移宫女散，更堪呜咽过楼前。

独抱琴声感岁年，捜趣外欲无弦。
广陵寂寂嵇生去，秋木幽幽鸣犊贤。
一点山泉岩窦雨，数声瑶佩泬寥天。
音徽千载何人会，愿和薫风殿阁前。

风露损衣裾，秋深怀故庐。
仆方谈夜梦，客至得家书。
子黑石莲老，柿红霜叶疏。
今年篱下菊，遥忆少人锄。

月湖先生乐山水，搜奇曾不远千里。
那知去郭三牛鸣，浮石岩中晦佳致。
神剜鬼划有许工，天坠地出知几世。
平时樵径所不由，一旦屐齿胡为至。
由来绝景难久藏，竟须好事与经始。
见之三叹欲忘归，市以千金不惜费。
公之得此真无价，我亦闻之喜不寐。
朝来幽事颇相关，乘兴纵观约联骑。
霜明日暖马蹄轻，曾不逾时即其地。
喷云泄雾疑有神，旋呼斤斧诛榛苇。
初惊巨石几百寻，突兀嶙峋湿云气。
嵌窦谽谺元自开，藤蔓骈罗巧相缔。
清涵竹木总坚瘦，阴生莓苔倍葱翠。
老根侧出掀虬髯，幽草倒生摇凤尾。
前山一抹横蛾眉，隔尽俗尘如户闭。
褰裳振足履崎岖，披棘扪萝穷幽邃。
忽有一径出自然，委蛇深隐阔盈咫。
四面周遭步转高，心领目击纷可喜。
处处出石作奇怪，续续哦诗聊比拟。
或黎其色如铁绣，或赭其容如酒醉。
或傲睨而痴自笑，或突怒而狠相视。
或开幽室为书院，或引长廊为客次。
或虚高下成楼阁，或严尊卑作堂陛。
或分半月隐天形，或展胡床圈地势。
或露码碯红而润，或错琉璃青且腻。
或如入关如升堂，或如卧榻如隐几。
或如立壁如拱梁，或如卓笔如布字。
递递逢迎巧献状，试举其凡莫殚纪。
最喜宾从可从容，甲乙其间有一二。
昔闻淡岩天下稀，金华仙伯载称美。
围中仅可坐十客，举此十倍加不啻。
余贺兹丘有所遭，初不远人人自弃。
先生一笑与我言，平生此兴觉为累。
岂期幸会得所图，孰使之然天实畀。
须臾更涉屏岩巅，指云此有无尽意。
一水萦纡殊有情，万山回环杳无际。
规以数椽安一榻，时来长啸舒清思。
愿观余力佐天巧，名与此山传不替。
自惟野性寡所嗜，犹喜登临同臭味。
剩欲相从为久计，祝公先了公家事。

天上人间元一气，如何顷刻烂樵柯。

星翼分疆镇上游，江山和气拥行舟。
芝房照露供盘剂，萍日横波送棹讴。
楚塞路长云恋幕，孺亭天晚月呈钩。
汉家夜席归期近，宫箧书空谤焰收。

无诗莫入阆风里，到却阆风那有诗。
拾取松风作新曲，归来时向梦中吹。

醴齐泛罇彝，轩县动干戚。
入室僾如在，升阶虔所历。
旧疾合威容，定利舒皦泽。
方崇庙貌礼，永被君恩锡。

十月清霜重，临风彻骨寒。
苦无栖泊处，摆手出长安。

将军许国不怀归，又见桑干木叶飞。
要识君王念征戍，新秋已报赐冬衣。

锦衣鲜华手擎鹘，闲行气貌多轻忽。
稼穑艰难总不知，五帝三王是何物。

侧生昂九霄，萧森谷量簵。
溪岚翠欲滴，尘外嵇阮趣。

远听明君爱逸才，玉鞭金翅引龙媒。
不因兹白人间有，定是飞黄天上来。
影弄日华相照耀，喷含云色且裴徊。
莫言阙下桃花舞，别有河中兰叶开。

器博无近用，胸中要纵横。
腐儒昧行藏，寒窗守一经。
营营市道交，务利如兼并。
无复典刑在，况当观老成。

上有皇天下后土，此身不患无归所。
凭谁说与清河公，何苦为人作黄祖。

深夜何人立少林，见成公案不须寻。
堆山积岳难消遣，相对顽然铁作心。

昔年壶洛赴三城，华发青云叙故情。
今日人琴俱已矣，犹传乐府沁园声。

十年作计须种木，一日不可使无竹。
道人于此得三昧，绿雾中间著苍玉。
拂云谁为名其居，我亦心同云卷舒。
相期直觅飞霞佩，不用重拈种树书。

不须把浅不防秋，底事山樵亦过忧。
说与诸公那解此，但知两角战蜗牛。

前年海角今天涯，有恨无愁闲叹嗟。
枉是凉州女端正，一生不识水仙花。

岂不亦分符，圭田廨宅无。
一楼栖僦寓，百费仰家租。
琴韵消长日，诗盟许老夫。
用心自尘外，未觉与同途。

霜有连甍白，林无一叶青。
纸衾围栗烈，风响送东丁。
酒尽尊余滴，灰深火拨星。
蓬窗了无事，默坐养黄庭。

新厩翚飞万马还，珠缨金埒彩旗间。
已看騋牝三千骏，更识君王十二闲。

公车纵肯诏遗民，宣发萧萧已满巾。
美景昔时多乐事，丰年今日有饥人。
翻云覆雨怜轻薄，洗眼开怀任屈伸。
野鹤瘦躯驯鹿性，此时宁复绘麒麟。

痴儿汩汩尚寻梅，点检花梢次第开。
客里相逢秋日好，雪中重喜故人来。
岁寒过我留佳句，夜半论文酹此杯。
毋疾其驱行有诏，江头准拟送君回。

每逢佳节何曾坐，唯有今年不得游。
张邴卧来休送客，菊花枫叶向谁秋。

去圣既云远，至理日以冥。
言道指虚玄，语性杂精灵。
正传久芜没，异学得魁横。
卓哉周程张，磊隗三代英。
妙蕴发天地，微言昭日星。
后来紫阳翁，抑又集大成。
煌煌八书训，凛凛万世程。
学者生此时，坦然有规绳。
但患舍康庄，自趋柴与荆。
张君江西来，颇尝得师承。
敝衣虽悬鹑，猛志欲掣鲸。
袖出文一编，其辞峻而清。
此士不易有，归欤更研精。
勿受俗学变，而为宠辱惊。
贫者士之常，未合宁躬耕。
高门谨勿谒，养此气峥嵘。
不见商歌人，洋洋金石声。

君不见秦时张仪筑少城，土恶易败还颠倾。
力疲智竭筑未就，神龟为尔开其灵。
龟行所至城不圮，板筑之功以此已。
功成隐去智且贤，城下于今祗流水。
殷勤高谢余且网，不梦元君宁自放。
仪兮仪兮奈尔何，口舌纵横饰欺妄。
天使神龟笼尔术，不言而行功自毕。
安得人灵若尔灵，照见百为心遐逸。

孤舟清晓下溪滩，为访梅花不怕寒。
忽有一枝横竹外，醉中推起短篷看。

老年常道路，迟日复山川。
白屋花开里，孤城麦秀边。
济江元自阔，下水不劳牵。
风蝶勤依浆，春鸥嬾避船。
王门高德业，幕府盛才贤。
行色兼多病，苍茫泛爱前。

把酒同为花下宾，东风一十五回春。
欢情坠若瓶边绠，感绪多干臼里辛。
枚马老能持从笔，夔龙今已避鸿钧。
附尘旧好公须忆，憔悴惟残厌次人。

魔环净名床，嫠纳柳季户。
由来道力胜，婉娈莫予侮。
菱花百炼精，炯炯寒光吐。
森罗万象交，过即不得睹。

一见溪山病眼开，青鞋处处蹋苍苔。
平生长物扫除尽，犹带笔床茶灶来。

我以铜符吏营浦，闻古刺史元最贤。

青苹先知秋，调遣入窗几。
荷花如六郎，一笑忽堕水。
美人坐生愁，揽衣中夜起。
繁华难久持，零落自兹始。
所思在远道，千里复万里。
何处无芙蕖，秋江总相似。
折取莲蓬看，蜜房缀蜂子。
青茧初脱衣，瑶轸中含髓。
食莲须食心，心中苦如此。

巨尾蟠深草，丰毛覆古苔。
雕栏临绮席，长欲上香台。

陶虞事已远，尼父独将明。
潜穴龙无位，幽林兰自生。
楚王谋授邑，此意复中倾。
未别子西语，纵来何所成。

望月思氛氲，朱衾嬾更熏。
春生翡翠帐，花点石榴裠。
燕语时惊妾，莺啼转忆君。
交河一万里，仍隔数重云。

将军结发战蛮溪，箧有殊珍胜象犀。
漫说玉床收箭镞，何曾金鼎识刀圭。
近闻猛士收丹穴，欲助君王铸褭蹄。
多少空巌人不见，自随初日吐虹蜺。

云埋树林远，雨添山色重。
我马自知行，秋风更相送。
悠悠邹鲁间，此意将谁共。
明朝是别离，想此如残梦。

老衰有验诗先退，勋业无心梦渐稀。
浅浦小山孤绝处，数家烟火自相依。

乡树湘云外，行辕楚塞东。
不辞淹拔萃，聊欲辨无同。
暝紫生寒岫，疏丹点暮枫。
登楼有归讯，为附北归鸿。

华缨下玉除，天子宠匈奴。
虽复夷风陋，犹知汉使殊。
夜烽沈不举，秋柝寂无虞。
何必燕然刻，苍生肝脑涂。

我爱徐孺子，高名满江干。
众人皆欲仕，乃独耻为官。
曾不惮辛苦，负耒营一餐。
清节映千古，至今闻者寒。
洪井有祠宇，我尝瞻其颜。
不觉愧汗下，竟归长掩关。

踏碎琼瑶聊步，行陪笑语多时。
一段难逢佳事，五篇消得新诗。

玉箫金瑟发商声，桑叶枯干海水清。
净埽蓬莱山下路，略邀王母话长生。

阳台后会杳无期，碧树烟深玉漏迟。
半夜香风满庭月，花前空赋别离诗。

不用问汤休，何人免白头。
百年如过鸟，万事尽浮沤。
别绪长牵梦，情由乱种愁。
却嫌风景丽，窗外碧云秋。

征商廉干不言钱，异事同寮又一年。
美誉正香金濑曲，归心已在冶城边。
家传簪笏青溪谱，风送旌旗上水船。
小草相依行有日，莫须掺别重凄然。

天开名世五百年，运当启圣先储贤。
威灵祥凤出奇瑞，十洲三岛高腾骞。
为天立心民立极，续道命脉开真传。
日生旸谷苍凉间，辅道王德充其全。
辉光笃实君蒙著，一朝扶翊升虞渊。
黄枢紫闼求甘盘，风云赫奕龙飞天。
正君定国有根本，披腹造膝无拘挛。
圣皇动息结师保，宫事府事咸咨焉。
功业巍巍心翼翼，不白得君如此专。
已知步武通霄汉，但视富贵如云烟。
先生所乐非世权，要以道觉天民先。
经纶尽信中庸旨，业履可稽儒行篇。
指挥丙魏去痹陋，洗刷周召增光鲜。
至诚待物微且及，未施而信民陶然。
四方善类今徯志，直道共由无觉偏。
惟天大任固有属，囊括四海空三边。
九秋硕果标林端，天根已具阳萌前。
六度芝耀启初度，颂声洋溢瞻霄跹。
先知已契蓍百荚，久视更期椿八千。
青衿学子愚且孱，龙门夙昔惭扳牵。
愿依金鼎力薪水，庶与鸡犬同登仙。

秀出书堂隽有声，又携琴剑主文盟。
师承自得春秋学，经行俱高月旦评。
援缴解令专志虑，窥园那肯乱精明。
安昌异日多成就，何止从宣一二名。

仰高当日诵成规，想见风流盛一时。
鲁国故知臧有后，孔庭早见鲤能诗。
侵寻末路同倾盖，邂逅清谈为解颐。
愿借湖山容膝地，为令松菊寄吾衰。

今日都无病，重阳倏又过。
浊醪常醉好，佳菊未开多。
岂必皆时节，焉容不啸歌。
一樽二三友，风雨奈予何。

柱础生微润，帘栊转薄阴。
蚁迁都邑改，鸠逐怨恩深。
菡萏新离水，芭蕉半展心。
掩屏惟熟睡，谁与续愁吟。

鼓鼙传永漏，风露结新寒。
小热金初冷，孤斟玉屡干。
感时方自叹，假寐敢求安。
且拨炉中火，清吟琢肾肝。

杨公父子孙，俱出文昌宫。
朱轓与别驾，同最治民功。
当年竹马儿，市上白鬓翁。
相语府门前，郎君有家风。
筑室俯飞鸟，我来岁仲冬。
人烟空橘柚，梅蘤破榛丛。
延客煮茶药，使君语雍容。
畴昔识二父，只今天柱峰。
故开堂北门，突兀在眼中。
千秋万岁后，野人犹致恭。
借问经始谁，开国华阴公。

清商一曲远人行，桃叶津头月正明。
此是开元太平曲，莫教偏作别离声。

从君把酒炉峰下，去踏黄尘三见秋。
别后便教诗社冷，梦中尤忆草堂幽。
忽承珠玉联佳什，賸喜亭池添胜游。
最想版舆频御处，山花庭草总忘忧。

粉闱深锁唱同人，正是终南雪霁春。
闲系长安千匹马，今朝似减六街尘。

异类于人总不干，止闻列宿应郎官。
区区女蝠并危燕，却与蛟龙一例看。

宰相当此时，已入待漏院。
我辈独何人，拥被犹困倦。

主人才术照几先，虚室端居宰利权。
谁觉市征非往日，自知岁课埒当年。
高梧六月生秋色，修竹三冬起紫烟。
平日纷纷讥识地，不妨澄寂事经禅。

藤上老猿欲堕，松间野鹿相随。
苔藓绿埋丹灶，桃花红染金锤。

芳草萋迷征骑归，且依张负入书帷。
家园懒记闲花草，蔬豆重甘旧藿葵。
崔颢能吟有陈迹，祢衡作赋想当时。
才能往往为身累，好读渊明饮酒诗。

湖南无村落，山舍多黄茆。
淳朴如太古，其人居鸟巢。
牧童唱巴歌，野老亦献嘲。
泊舟问溪口，言语皆哑咬。
土俗不尚农，岂暇论肥硗。
莫傜射禽兽，浮客烹鱼鲛。
余亦罘罝人，获麋今尚苞。
敬君中国来，愿以充其庖。
日入闻虎鬬，空山满咆哮。
怀人虽共安，异域终难交。
白水可洗心，采薇可为肴。
曳策背落日，江风鸣梢梢。

因将岁月离三岛，闲贮风烟在一壶。
为问金乌头白后，人间流水却回无。

耸翠摩苍列画图，彤云作雪满天铺。
青山莫谓长无老，一夜飞琼尽白颅。

玉树歌阑海云黑，花庭忽作青芜国。
秦淮有水水无情，还向金陵漾春色。
杨家二世安九重，不御华芝嫌六龙。
百幅锦帆风力满，连天展尽金芙蓉。
珠翠丁星复明灭，龙头劈浪哀笳发。
千里涵空澄水魂，万枝破鼻飘香雪。
漏转霞高沧海西，颇黎枕上闻天鸡。
蛮弦代写曲如语，一醉昏昏天下迷。
四方倾动烟尘起，犹在浓香梦魂里。
后主荒宫有晓莺，飞来只隔西江水。

策蹇清吟涉若耶，灞桥犹恨近京华。
山前千顷谁种玉，座上六时天散花。
林雀无声溪彴断，炊烟不动竹篱斜。
胜游更觉平生少，未羡银河泛客槎。

一年一年老去，明日后日花开。
未报长安平定，万国岂得衔杯。

去年家酿不须沽，秫米今年绝市无。
雪没前山薇蕨尽，谁怜无语独携锄。

大海水无边，鱼龙万万千。
递互相食噉，冗冗痴肉团。
为心不了绝，妄想起如烟。
性月澄澄朗，廓尔照无边。

南北蹉跎成两翁，悲欢邂逅笑言同。
全家欲出岭云外，匹马肯寻山雨中。
趋府折腰嗟踽踽，听泉分手惜匆匆。
寄声但有加餐饭，才业如君岂久穷。

荒蒲乱苇簇人烟，指点江州一望间。
惜取看人闲目力，琵琶亭上看庐山。

散逸羲皇上，风流晋宋间。
金莲推寓直，玉笋竟虚班。
名在方为重，身荣等是闲。
知心千古月，耿耿照泉关。

得路山方尽，如归馆暂投。
春风供笑傲，一醉岂人谋。

快骑璁珑刻玉羁，河梁返照上征衣。
层冰春近蟠龙起，九泽云闲独鹤飞。
行想北山清梦断，重游西洛故人稀。
汉庭狗监深知己，有日前驱负弩归。

有客至自泉，为我出嘉话。
泉得赵史君，谁人不称快。
天生冰玉姿，系出龟琴派。
标峻埒昭回，气清融沆瀣。
方在谏省时，朝绅推鲠介。
及膺承宣命，未到心已解。
真李报政后，纪纲日大坏。
有坐泉山堂，不守盂水戒。
户庭交贾胡，宝货通买卖。
继者廉而慈，卧疴力衰惫。
暴吏恃饕官，诛求及菅蒯。
大姓及细民，怨仇起眦睚。
我公方下车，当食辄兴喟。
寮属爱贪泉，争饮不为怪。
予将辈元结，谁肯伍樊哙。
职曹与舶属，时号大驵侩。
两疏劾四凶，人喜如爬疥。
州胥富盖藏，至则系以械。
曰此其渠魁，岂止为罥絓。
县官庇黠胥，期限稍宽解。
山判吁可惊，即日命追解。
惟仁必有勇，勇去禾中稗。
良善苦势家，至则行决夬。
府史例橐奸，今乃听自败。
无欲始能刚，刚拔园中薤。
我起瞻四方，风涛极澎湃。
砥柱设无人，沦胥靡所届。
理欲差毫芒，公私分限界。
公竖硬脊梁，浮荣等草芥。
出处民戚休，行藏道隆杀。
授公以师旄，一路息雕瘵。
位公以中书，举世警蒙聩。
宇宙倘清明，行有大除拜。
作歌者何人，江左狂生迈。

秋日同文馆，晨兴不待鸡。
耽书迷甲子，行乐在东西。
静对庭柯盼，闲常柿叶题。
相期放朝后，连日醉如泥。

天际何人濯锦归，偏宜残照与晨晖。
流为洞府千年酒，化作灵山几袭衣。
野烧燄连殊赫奕，愁云阴隔乍依稀。
劳生愿学长生术，飡尽红桃上汉飞。

至宝欣怀日，良兹岂可俦。
神光非易鉴，夜色信难投。
错落珍寰宇，圆明隔浅流。
精灵辞合浦，素彩耀神州。
抱影希人识，承时望帝求。
谁言按劒者，猜忌却生讐。

半夜钟声殷寺廊，吹螺打鼓助铮𫓩。
不妨白日开门睡，更遣阇梨饭后撞。

俱，俱，本祖丕图。
淳风一振，处处欢呼。
百草头上，荐献还殊。
七佛之师亲识面，元来祇是古文殊。

悠悠多路岐，相见又别离。
东风催节换，燄燄春阳散。
楚草渐烟绵，江云亦芜漫。
送子恨何穷，故关如梦中。
游人尽还北，旅雁辞南国。
枫树几回青，逐臣归不得。

肯将苛政削民庐，好把宽仁答乘舆。
襦袴賸夸今日富，春秋欣见有年书。
门施水薤何须尔，庭卧桁杨只晏如。
拟颂中和献天子，鲰生无语却踌躇。

终日在东厢，闲消百刻香。
一枰分黑白，双砚列朱黄。
荷气侵帘馥，桐阴覆井凉。
前知今夕梦，孤榜上潇湘。

入开图籍底须箝，谁校蓬山三万签。
有竹两窗聊下榻，为梅一笑几巡簷。
虎头食肉亦安用，熊掌与鱼那得兼。
好事人来勤载酒，纵无奇字不渠厌。

绿阴初散地，今有入簷枝。
开窗对潇洒，岁寒惟独知。

群女戏夕阳，风来满路香。
缀裙金蛱蝶，插髻玉鸳鸯。
角婢红罗缜，阉奴紫锦裳。
为观失道者，鬓白心惶惶。

华省切星斗，沉沉严燕房。
秋风茂陵孙，种菊烂生光。
天晴蝴蝶飞，上下舞双黄。
刘郎才笔豪，移榻吟在傍。
日晚吏已散，残景上粉墙。
有酒无饮伴，掇英襟裾香。
还思陶渊明，弃官归柴桑。
东篱独此物，盈把恨无觞。
頼有白衣来，好事遗壶浆。
适意各一时，岂乏同舍郎。

我公大志在经纶，初向山房寄此身。
到老自全千丈节，调元曾转万家春。
青编勋业光终烂，翠琰文章久更新。
今古斯人常想慕，不应上垫雨中巾。

。

病觉诗思竭，年华奈若何。
乱花欺客恨，黄雾作春魔。
地僻交游绝，庭空鸟雀多。
乱离从节变，不复叹蹉跎。

背樯灯色暗，宿客梦初成。
半夜竹窗雨，满池荷叶声。
簟凉秋合思，木落故山情。
明发又愁起，桂花溪水清。

密树幽花似远村，循除流水自浑浑。
无僧肯送卢仝米，有客时过陆抗门。
月晕河天鱼散子，泥融雨径竹生孙。
十年四海干戈满，似此遗民几户存。

有客袖中怀短刺，何人门下曳长裾。
每评陆子毁茶论，大胜颜公乞米书。

先生清梦绕林泉，黄纸除书拜地僊。
报答吾君吾相了，徜徉某水某丘边。
事光白傅求闲后，衔似温公约史年。
笑向故山猨鹤说，古来晚节几人全。

灯影山窗淡，杯寒道院深。
世尘心力弱，时俗鬓毛侵。
烟莽开幽迳，霜枝堕远林。
地偏愁独往，邻近喜相寻。

自吾友若人，叹息恨不早。
相逢未出语，已足慰怀抱。
寒窗逾浃旬，百虑略倾倒。
霜晴不留客，别语讵能好。
不尽此时情，梅边试深讨。

晚岁甘为瞽史，前身不是离娄。
喜梵夹书送老，恶巾箱本如雔。

至贵不忘初，辞荣返旧居。
霓裳因宠锡，鹤驾欲凌虚。
丹禁倾三事，青门祖二疏。
函关遇真隐，应演道家书。
。

酿酒为池肉作林，深宫长夜恣荒淫。
何如早散桥仓粟，结取臣民亿万心。

皇天啬甘泽，为农生理休。
哀哉桑麻瘁，得意蓬蒿稠。
一夜溜簷雨，晓屋喧鸣鸠。
惊涛注空壑，秀色溢平畴。
田舍无宿储，及此宽百忧。
陌上谁家郎，惟恐阻春游。

蚕宫罢采撷，暴室献朱黄。
翕呷霜纨动，阑班彩缕长。

虽得康庄亦好还，每逢沟壍便知难。
由来此物非他物，莫道何曾似仰山。

故国飘零万事乖，十年不见雪中阶。
要令幽子安圭窦，少待凶酋脱藁街。
援笔何由赋梁苑，闭门只合老苍崖。
君来看我煨黄独，自采春山带叶柴。

早传心印得衣珠，不学声闻证有余。
犀柄屡登三殿讲，琅函新译五天书。
莲华塔下焚香去，竹箭波间解缆初。
随顺世缘无所住，经行宴坐自如如。

忽尔闻鶑语，语巧真如簧。
呼童逐之去，不使鸣我傍。
语巧是非乱，语拙道吾常。
守道由拙得，不仁为巧亡。
吾宁道吾拙，翻为巧者伤。

一杯浊酒慰飘零，百首新诗见典型。
笑买扁舟又西去，怅予蓬户只深扃。
向来雨合滕王阁，复道榛迷孺子亭。
珍重君行烦寄语，明年访古会重经。

江西派已远，后来无闻人。
许大能诗声，来自浙之滨。
奚奴背锦囊，马蹄踏青春。
来派江西诗，风月浩无垠。
翩翩佳公子，皆绮纨其身。
惟君独不然，每恨无书贫。
胸中国子监，所积皆轮囷。
把酒读君诗，一字一精神。
句里带梅香，不涴半点尘。
家本住孤山，和靖与卜邻。
吾闻诗之天，不在巧与新。
纤秾寄淡泊，清峭寓简淳。
古律尤崛奇，可与子建亲。
此诗实兼之，体具众美纯。
载哦长短篇，音节中韶钧。
少游词如诗，二者皆逼真。
再拜卷锦还，愿言宝所珍。

月树秋来碧几寻，古芗熏彻紫芝吟。
无因得去陪清赏，祇寄山君一寸心。

玉京人去秋萧索，画簷鹊起梧桐落。
欹枕悄无言，月和残梦圆。
背灯唯暗泣甚处砧声急眉黛远山攒芭蕉生暮寒。

朅来雪矼头，眼随林麓转。
意定众境生，一笑前峰远。

破烟飞鹭不排行，林外青山閟晓光。
村犬吠人循岸走，见成诗句省思量。

与君鬓发总星星，诗句输君老更成。
别去多时频梦见，夜来一雨又秋生。
故人金石情犹在，赠我琼琚雪似清。
谁把尤杨语同日，不教李杜独齐名。

料峭东风助腊寒，汀滢白酒借衰颜。
满床书卷何曾读，数步湖光自不闲。
梦想绿杨垂后浦，眼看红杏照前山。
新春渐好君归速，不见游人暮不还。

歌阕一尊清昼长，曲池小景晚风凉。
波微动处见鱼戏，荷半开时过雨香。

龙安闻说好岩丛，瘦坐孤行两頬红。
剩得清闲无著处，一时排遣笑吟中。

百株种杏自今春，度夏荣枯不解匀。
要看补栽新树子，荼糜红刺絓头巾。

轻烟漠漠锁晴岚，野水溪边小驻骖。
日暮征鸿落何处，似将风景过江南。

动弦别曲，落叶知秋。
普天匝地，骑牛觅牛。

清素复多闻，天涯晚得君。
相延蒲塞馔，细演贝多文。
世味淡如水，身谋散胜云。
谩为花县约，聊慰此临分。

孰顺其祀，明明天子。
天子谦让，诏群臣其议。
惟章献、章懿，遂祔先帝。
宜索而典，而古而今。
顺考攸宜，慰我孝心。
群臣稽首，不远厥成。
伊先猷是程，伊大孝是经。
匪祥符孰从，则莫我京。
三代庙寝，止一帝后。
汉制已迁，儒臣罔究。
礼缺不称，因朴趋陋。
亲靡祔尊，神挈斯祐。
帝曰俞哉，予奉二慈。
匪曰无典，实成训是依。
促灼尔龟，爰𫈵尔仪。
琢金追玉，昭款信辞。
不敢先后，惟以顺跻。
孟冬十月，大飨其时。
朕不惮勤，于庭遣之。
吉日辛酉，帝自文德。
至于大庆，奉宝授册。
永怀劬劳，孝贯天极。
虞宾在位，百官承式。
显显太岁，惟册宝是将。
和鸾有容，龙旗孔扬。
既至于庙，是承是告。
奉迁后主，合侑文考。
有主则止，有匹得行。
遂旅豆笾，以及芼牲。
明水太羹，有𫗣有澄。
鼓钟钦钦，鼓瑟鼓琴。
考悦妣安，蠲我德音。
德音惟何，帝受纯嘏。
不专斯飨，用赦天下。
开释罪辜，赐逮九军。
一人作孝，庶邦蒙仁。
礼非天作，托始于圣。
圣克正始，万世攸定。
作述交善，神人胥庆。
天谓皇帝，既付所覆。
帝克孝治，奉亲以侑。
其收丕祺，蕃衍后昆。
万有亿年，继继存存。

畏日全无客到门，一溪闲与白鸥分。
遶楼山色时时见，抱叶蝉声处处闻。
战罢碁枰无宿恨，梦回茗椀有殊勋。
力田尚可持门户，我欲归耕谷口云。

金线草头蜂展翅，玉簪花颔鹭生儿。
窗前野草皆天巧，也有闲人为赋诗。

乌衣人物已成空，窣堵才能记宝公。
请祝骤开新福地，全提还振旧家风。
千岩日上春初到，万里云收月正中。
欲识投机无意尽，江流入海几时穷。

旭日多横照，幽岩得粹华。
次山名此地，潇水汇其涯。
峭壁生云叶，危根溅浪花。
终携羡门侣，晨坐咽东霞。

故园花自发，无复故人来。
乱离朋友尽，幽珮为谁哀。

卜筑占宽闲，修篁老树间。
八窗开宇宙，一室贮云山。
野旷行人少，天遥去鸟还。
悠然会心处，妙语彻玄关。

东堂石榴下，夜饮晓未还。
𫄨衣湿浩露，桂酒生朱颜。
君同尹与富，高论曾莫攀。
开吐仁义奥，傲倪天地间。
以此为朋乐，衡门未尝关。
自从北阙来，扰扰时少闲。
登危欲引望，尚不见云山。
何由觌夫子，客袂泪澜斑。

试问同参参底事，华亭秋晚水如天。
离钩三寸无人会，风起芦花落钓船。

老矣思归铗屡弹，七旬望八合抛官。
我将东去计安出，君欲西还事亦难。
好向渚宫寻故迹，更从雄楚纵遐观。
上游正倚公为重，莫向蓬谿更上滩。

佛自无言人自讹，但留衣钵说能多。
假令和履多留下，谁奈沙门颊舌何。

束书旧隠棋岩下，惯碾春风傲北窗。
唤起□生尘土梦，頼君圭璧一双双。

省出蓬蒿修谒初，蒙知曾不见生疎。
侯门数处将书荐，帝里经年借宅居。
未必有诗堪讽诵，祗怜无援过吹嘘。
如今足得成持取，莫使江湖却钓鱼。

桂隠无期报，朝贤去却知。
累年艰特荐，一事必忧时。
盛世未应尔，重来犹可为。
相过非为数，公论合勤思。

滑路滑如苔，涩路涩若梯。
更堪都梁下，一雪三日泥。
泥深尚云可，委身饿虎蹊。
心寒道上迹，魄碎茆叶低。
常恐不自免，一死均猪鸡。
老马亦甚畏，愶愶不敢嘶。
吾闻虎虽暴，未尝窥汝栖。
孤行暮不止，取祸非排挤。
彼谗实有心，平地生沟谿。
哀哉马新息，薏苡成珠犀。

春尽盱眙天水昏，一年幽事要人论。
阿冯端起北湖想，故遣九荂来晤言。

天上星郎字子仙，结根拳石傍清泉。
豨苓方入医师手，谁识仙姿解引年。

秋天欲霜夜无风，我意不在天地中。
雪山世界此凉夜，宝月独照琉璃宫。
解空长老莲花手，曾以佛书亲指授。
雪岭无人又问来，十年夏腊平安否。

秉德翼翼，显相肃雝。
疏幂三举，诚意益恭。
光烛黼绣，和流笙镛。
子孙众多，福禄来从。

巍峨堆压郡城阴，秀出天涯几万寻。
翠影倒时吞半郭，岚光凝处滴疎林。

试向遮岩拥壑时，弄弦调轸按前徽。
未须写就多情曲，饶与闲云自在飞。

似箭撩风穿帐幕，如倾凉雨咽更筹。
冷怀欹枕人无寐，铁石肝肠也泪流。

可怪书生命分穷，频年荒歉苦天公。
枯陂尽作龟纹裂，旱穂浑如雀啄空。
佃客腰镰痴不割，长官受状远难通。
归来笑向儿童道，定是今年饿杀侬。

积水綦文动，因知玉产幽。
如天涵素色，侔地引方流。
潜润滋云起，荧华射浪浮。
鱼龙泉不夜，草木岸无秋。
璧沼宁堪比，瑶池讵可俦。
若非悬坐测，谁复寄冥搜。

宿昔相思苦，今宵良会稀。
欲持留客被，一愿拂君衣。

出头露角，指点方见。
见处不留，分定针线。
下床扭住才拟议，拓开一掌佛法意。
脊背汗流唤得回，白莲花向半天开。

乐善哲士，伯于汧阳。
传道克正，垂名久臧。
执德以洪，用心必刚。
袤广业履，式赞素王。

地高风易作，天漏雨偏多。
访橘苏仙井，看碑义帝坡。

青峰如屏高插天，悬崖积翠生云烟。
谁把王维旧墨迹，巍巍高挂安居前。
胜景应知世稀有，妙学丹青乃缩手。
嗟哉画有蠹损时，斯图寿比南山久。

萧条秋浦景如秋，谁信猿声使客愁。
烟树森森连远峤，水田漠漠集飞鸥。
髙楼吹角增离恨，古驿停骖忆旧游。
亦欲题诗江祖石，谪仙遗迹最风流。

竹杖芒鞋取次行，琳琅触目路人惊。
常年此日仍为客，病目今来喜再明。
筋力尚堪供是事，登临那得总无情。
已知名世徒为尔，可复缘渠太瘦生。

玉溆花红发，金塘水碧流。
相逢畏相失，并著采莲舟。

世纲连天天地窄，君乃对人眼青白。
口占道论余五千，身徃仙山寻八百。
赵侯精灵足诗态，员子惭愧今词伯。
不须对月人自三，他年共作沧浪客。

泼落琼华作雨蒙，迷离高树映寒空。
莫寻云外瑶台侣，且对尊前鹤发翁。

倦来搘策立阶除，深喜官居似隐居。
寒日西流报衙鼓，纷纷清影上圗书。

风来闻清香，月来见清光。
𫛸鴂但先鸣，芐芭毋歇芳。
糖他糖，总弗强，草花树花争结房，迎梅送梅陂愈苍。

清风不可近，碎璧缀圆规。
翰墨传家学，风流蕴素资。
龙孙藏旧节，蟾桂毓新枝。
愿听功名起，青云慰所思。

笔砚论交半百年，中间摇落更临边。
寻盟花木春犹在，结友松筠晚益坚。
雪霁万峰开紫翠，江空一水恣回旋。
何时共我湖庄乐，醒后吟诗醉后眠。

尧夫非是爱吟诗，诗是尧夫春出时。
一点两点小雨过，三声五声流鶑啼。
杯深似锦花间醉，车稳如茵草上归。
更在太平无事日，尧夫非是爱吟诗。

奔火狂难改，横戈事已非。
形模虽可怪，风味故应稀。
玉斫双螯洁，金披一壳肥。
持杯篱菊畔，又见醉忘归。

岷峨秀气入京华，鹏翼抟风势莫涯。
昆玉照人呈美璞，楚兰芬畹擢新芽。
朝廷迁陟先诸彦，闾里光荣在一家。
不鄙蒙阳疲病守，肯来同醉岸乌纱。

小船独坐看平洋，历历登高旧事长。
戏把此身观变化，今年无酒过重阳。

小人固无知，唯以利为视。
君子固不欺，见得还思义。
思义不顾死，见利或忘生。
二者之所起，平之与不平。

五峰天外立，馿脚惯经过。
十载身萍梗，今朝面薜萝。
云低山色暗，风急树声多。
蜡屐何时办，来听樵子歌。

饥虎呀呀立当路，万夫震恐百兽怒。
彤弓金镞当者谁，鸣鞭飞控流星驰。
居然画中见真态，若务除恶不顾私。
时和年丰五兵已，白额未诛壮士耻。
分铢远迩悬彀中，不中不发思全功。
舍矢如破石可裂，应弦尽敌山为空。
杀气满堂观者骇，飒若崖谷生长风。
精微入神在毫末，作缋造物可同功。
方叔秉钺受命新，丹青起予气益振。
底绥静难巧可拟，嗟叹不足声成文。
他时代天育万物，亦以此道安斯民。

暗里寻香自不迷，照空焉用夜燃脐。
欲危疏朵风吹老，太瘦长条雨飐低。
孤艳几时同把盏，野香犹记助看题。
唐人未识高标在，浪自纷纷说李蹊。

秋风来江臯，槌鼓谁载酒。
徒羡谪仙人，百篇醉一斗。
将军告身在，尚可易醇酎。
万事休皱眉，一笑且开口。

唐时吕岩叟，换骨成神仙。
遗丹传老树，变化延其年。
丹香忽融液，散入苍崖巅。
长生孕灵草，茎叶何鲜鲜。
枯根挂碧落，吞吐流虚烟。
不受水土力，不随寒暑迁。
谁能登云梯，移来此簷边。
凡花与群木，丽质徒娟娟。
彭泽虽爱菊，两院荒金钱。
濂溪空爱荷，开落秋风前。
峭峰山中客，道眼明先天。
一线同寿眼，万古长绵延。
君不见祖龙痴欲采为药，海山何处驾楼船。

天际正英英，排空忽上升。
苍梧何处出，岱岳自封兴。
但见奇峰耸，宁知嘉气凝。
秋风殊未起，勿用遽飞腾。

读书要身荣，得禄为亲喜。
端知绛帐华，乃在彩衣里。
冷官多澹泊，有道足甘旨。
登堂四壁余，发帙照案几。
尚有老孟光，环以三穉子。
一笑扶鹤发，相见折屐齿。
出门顾诸生，正事歌锡尔。
生朝适余暇，汤餠庆弧矢。
众客集清辰，好语塞两耳。
我有海上方，剩泛杯中蚁。
永为萱堂寿，胜饮菊潭水。

谁将绛蜡千枝泪，镕作骊龙百斛珠。
酪碗冰盘非我称，敢烦西子荐陶朱。

虽陪三品散班中，资历从来事不同。
名姓也曾镌石柱，诗篇未得上屏风。
甘陵旧党凋零尽，魏阙新知礼数崇。
烟水五湖如有伴，犹应堪作钓鱼翁。

君家不种通神钱，只种春色留庭前。
庭前春色谁最妍，二女解珮来江邉。
沉沉华屋清夜起，火树银花月如水。
自然颜色变韶稚，况乃新粧露初洗。
春初艳粉秋初莲，绛绡广袂罗群仙。
华清池畔娇无力，赤鳯楼中困未眠。
后来更许谁相拟，海棠欲睡薰秾李。
亦知等级且追陪，格外风流不相似。
一枝乞得归茅屋，窗里铜缾窗外竹。
不禁清绝意萧然，大似佳人依草木。
阆苑花无世上缘，收香还入四禅天。
明朝风雨催归去，花月重圆又一年。
神情邃美肤粗恶，泾渭由来两清浊。
要求绘笔尽芳妍，更问尊前老文学。

粲粲休夸绮与纨，纫兰制芰亦良难。
此袍遍满三千界，要与寒儿共解颜。

色香其实无与比，摹写百端良可嗟。
我今与下语一则，此是梅花非别花。

高高山顶寺，更有最高人。
定起松鸣屋，吟圆月上身。
云藏三伏热，水散百溪津。
曾乞兰花供，无书又过春。

陇坂三秦望，游人万里悲。
何关呜咽水，自是断肠时。
风高黄叶散，日下白云滋。
怅望东飞翼，忧来不自持。
。

砚八百年今懒进，蟹一尺大何能烹。

当年张李国长城，翻向天涯问大钧。
争似圣朝公道在，庙堂端要读书人。

曾见秦王架石桥，海仙忙迫涨惊潮。
蓬莱隔海虽难到，直好三清却不遥。

太极初时欠一梁，漂流偶见石城傍。
曾闻禹庙还如此，可见川祇欲效祥。
不但千年无朽蠹，能令满殿有芬香。
要将盛事传来世，画出梅花十丈长。

龙墀初立仗，鸳鹭列班行。
元日燕脂色，朝天桦烛香。
表章堆玉案，缯帛满牙床。
三百年如此，无因及我唐。

季子让一国，视之敝屣然。
宁当宝一剑，不为徐君悬。
徐君虽亡骨未朽，剑挂坟前白杨柳。
君知不知不足悲，我心许君终不移。

古郡利名外，万山云霭中。
思君痛饮处，累石小轩东。
观阙风光近，郊园野趣同。
溪头对鱼鸟，未羡舞裙红。

佛祖从来不奈伊，满头明月去还归。
虽然六户无亲识，今古何曾更间违。

高楼面面好，举目是溪山。
急水泻湍濑，诸峰呈髻鬟。
聊为半日出，得伴使君闲。
作者风流在，承平气象还。
身虽住世网，心已离尘寰。
未厌陪游数，唯愁觅句悭。
高风虽在望，逸韵恐难攀。
咫尺蓬莱路，惟公指顾间。

接竹引山泉，菖阳满石盆。
秋高松落子，岁久鹤生孙。
古壁寒藤上，前人旧墨存。
平生箕颍兴，风度有谁尊。

林疏略见两三分，不是岚光不是云。
亟展生绡轻著墨，幻成初日度晴熏。

扁以槐堂之巨笔，铭以云谷之高辞。
镇以平园之签帙，照以太极之肝脾。
千岩万壑转芳气，青天碧海流清规。
春晨画出舞雩咏，夜景看成彭泽诗。
勉哉此事要真积，昔者所闻无坐驰。
愿追策骥予陶子，勿但嘐嘐如牧皮。

伊余生三吴，窜逐落荒外。
大目试环顾，四海等一芥。
谁能于其间，清浊分泾渭。
含菽亦饱满，食蘗有余味。
不羡嵇叔夜，左右持酒蟹。
大哉黄卷中，日与圣贤对。

人生虽是有愚贤，到底天伦只一般。
惆怅同安何处所，不堪岁暮更天寒。

光浮暗室不因虚，冻笔难呵且罢书。
可是羞明宜夜后，何妨等伴到春初。
累茵合念闾阎苦，返棹非于故旧疎。
堪笑老禅功用狭，但能分食饲猨狙。

三日不相见，逢人问始知。
同车侵朔雪，临水拜灵龟。
絮扑鸳鸯带，花团蛱蝶枝。
如何东郭叟，足迹自穿綦。

凭槛见天涯，非秋亦可悲。
晚天帆去疾，春雪燕来迟。
山水分乡县，干戈足别离。
南人废耕织，早晚罢王师。

冻雨笼山秀木冰，斜阳侧镜远峰澄。
罢籹群玉褰云障，宝髻珠花几万层。

汉家三殿色，恩泽若飘风。
今日黄金屋，明朝长信宫。

从来崖贬断还期，闻徙警雷众共疑。
却讶有虞刑政错，四凶何事不量移。

不思粉黛学倾城，心对冰壶贮月明。
魏国节操成令女，湘江竹泪泣娥英。
床头明镜春容减，桑下黄金秋叶轻。
守静不因时物感，西风荒草自蛩声。

长桥南走群山间，中有雍子之名园。
苍云蔽天竹色浄，暖日扑地花气繁。
飞泉来从远岭背，林下曲折寒波翻。
珍禽不可见毛羽，数声清绝如哀弹。
我来据石弄瑟瑟，惟恐日暮登归轩。
尘纷解剥耳目异，祗疑梦入神仙村。
知君襟尚我同好，作诗闳放莫可攀。
高篇绝景两不及，久之想像空冥烦。

强梳蓬鬓整斜冠，夜听步虚山月寒。
缩地往来无定所，洞天谁道却归难。

珍重渠家大小君，分明二陆是前身。
遥知洛下倾城看，锦样文章玉样人。

鄱水滔天竟东注，气泽所钟贤可慕。
文章浩渺足波澜，行义迢迢有归处。
中江秋浸两崖间，溯洄与我相往还。
我挹其清久未竭，复得纵观于波澜。
放言深入妙云海，示我仙圣本所寰。
楞伽我亦见仿佛，岁晚所悲行路难。

人间平地有危机，归去应先未辱时。
少著青衫元自懒，老簪华发更何疑。
向曾汩没痕犹在，尚此廉纤愧自知。
惟有冥鸿心一寸，从今寤寐考槃诗。

雪消重作雨，冰释又成泥。
已败筇枝兴，高眠听午鸡。

破衲褴襂两鬓霜，耳边谁管俗雌黄。
自骑馿炼推敲字，不与人知安乐方。
五柳传中寻靖节，孤桐声里见嵇康。
深山敢叹无知己，饥食松花死亦香。

元神夜夜宿丹田，云满黄庭月满天。
两个鸳鸯浮绿水，水心一朵紫金莲。

洞门九锁是天关，出世那知在世间。
行客冲烟排洞户，主人失足到人寰。
饱餐蔬笋充朝暮，便与孤云结往还。
因为群仙作家主，却应我到胜君闲。

末后句，如何举。
眨得眼来，月圆当户。
何曾知落处。

塞鸿归欲尽，北客始辞春。
零桂虽逢竹，湘川少见人。
江花铺浅水，山木暗残春。
修刺辕门里，多怜尔为亲。

明珠以弹雀，得雀亦亡珠。
飏鹜以当鹰，夫岂猎之徒。
黄金有定价，韫椟盍藏诸。
薰风扇余凉，吾方爱吾庐。

隔屋穿篱见一枝，幽香深谢好风吹。
儿家门户重重闭，纵有春来何处知。

多士庶尹，群公百辟。
拜手稽首，答扬休德。
既醉既饱，慎思尔职。
罔顾尔私，罔爱尔力。
惇忠祗敕，永奉丕则。
立民之极，载祀千亿。

逢春娇病鬓蓬松，偷拆郎书读未终。
蓦地人来无语答，含羞满面发潮红。

灾异天垂戒，安危事可知。
试将黄雨证，请问白云司。
对客论孤愤，伤时赋五噫。
醉中忘万虑，安得酒如池。

周公制乡礼，无有相通佐。
鼎肉送子思，烝豚出阳货。
交亲随高低，岂问小与大。
自从此礼衰，伏腊有饥卧。
乡人慕古俗，酬酢等四坐。
东邻遗西舍，迭出如蚁磨。
宁我不饮食，无尔相咎过。
相从庆新春，颜色买愉和。

今留片子信，可以赠佳期。
裁为八幅被，时复一相思。
。

宠深仙署降新牌，御笔亲题重俊才。
四字千龄悬日月，两篇三体琢琼环。
登科郄桂皆同树，入室丘门尽仰回。
寓直静封芝检去，密宣荣对玉泉来。
职清望峻人稀见，地贵扃严画罕开。
多幸谬持黄阁柄，烟霄时得遂游陪。

故山为我小迟留，枫落吴江冷不收。
归去不知身是梦，青灯相对说它州。

端居念朋友，多病懒书题。
怀旧频搔首，看云独杖藜。
鱼沉秋水阔，鸿远暮天低。
直恐乖离久，相逢老少迷。

凉意萧萧起白苹，凭高小扇一障尘。
西风可是生华发，秋水偏能隔美人。
巴曲数声乌散后，楚骚满目雁来新。
江天只属渔翁管，那得闲愁上钓纶。

千载明良不易逢，退居谁不慕高风。
香留铁砚韦编上，卷在金罍玉斝中。
鼇足共知曾立极，龙韬犹欲倚平戎。
追锋只恐来相继，行看东山起谢公。

东篱秋色徧幽坡，蔟蔟金英洗露华。
君且试推彭泽看，五行何处爱黄花。

雁塔从游叹久违，盍簪话旧一何稀。
鹏程暂驻皇华重，鱼队欣逢渌水依。
诗倡珠玑跳月峡，酒行杯斚湿春晖。
吴门盛事彰施了，两两台星挟诏飞。

修竹高槐交映门，公居潇洒近山云。
醉眠多似陶彭泽，官况贫于郑广文。
秋菊捣尘供晓饵，寒松收子和香焚。
经年门巷无车马，只有清风伴此君。

海上人多逐臭，水沈价不论钱。
自是渠无佛性，非关鼻孔寥天。

乌巾白纻忆当年，抵死寻春不自怜。
憔悴剑南双鬓改，梦中犹上暗门船。

鸦鸣鹊噪为祥瑞，明月清风作近邻。
入座笑谈欣亹亹，怡然世外两闲人。

学道如初莫变心，千魔万难愈惺惺。
直须敲出虚空髓，拔却金刚脑后钉。

故里频怀梓，新堤未筑沙。
文章真吏部，吟咏许刘叉。
酒醆孤风物，诗筒隔岁华。
相思江路远，烟雨茁芳葭。

手直微伤尔，如何忽改容。
不能全所受，此痛政无穷。

嘉节在阳数，至欢朝野同。
恩随千钟洽，庆属五稼丰。
时菊洗露华，秋池涵霁空。
金丝响仙乐，劒舃罗宗公。
天道光下济，睿词敷大中。
多慙撃壤曲，何以荅尧聪。

月将圆夜出乡关，才到西兴月又残。
老去问名先已懒，近来行路觉尤难。
云烟漠漠吴山暗，风雨潇潇浙水寒。
识破人生真逆旅，此身何处不堪安。

先生读易注参同，筑室云山第几重。
昔遇壶丘疑见怪，今于老子信犹龙。
方灵有物司丹灶，符验无妖血剑锋。
只恐欲藏藏未得，世人往往或知踪。

云水生寒色，高亭发远心。
鴈来疎角韵，槐落减秋阴。
隔石尝茶坐，当山抱瑟吟。
谁知潇洒意，不似有朝簪。

万叠群山里，招提独屹然。
远依花岭构，高与上方连。
钟磬云霄外，簷楹杳霭边。
佛宫皆古像，诗版尽唐贤。
乘兴公余日，间来首夏天。
池清初过雨，沼碧乍生莲。
薜荔垂青幄，芭蕉展翠牋。
谿声寒漱玉，岚气冷堆烟。
信步宜松径，烹茶喜石泉。
虚堂不知暑，净境合通仙。
自得幽栖趣，翻嗟俗事牵。
红尘懒回首，落日尚迁延。

十二三年就试期，五湖烟月奈相违。
何如买取胡孙弄，一笑君王便著绯。

长者车尘每到门，长卿非慕卓王孙。
定知羽翼难随凤，却喜波涛未化鲲。
娇别翠钿黏去袂，醉歌金雀碎残尊。
多情多病年应促，早办名香为返魂。

门閴知闲好，窗晴与睡宜。
岁华书户笔，年例探梅诗。
看长棋三著，量添饭两匙。
豁除身外事，未是苦衰迟。

少年似是贾才子，作语便如欧少师。
后生可畏吾老矣，下笔有神君勉之。
崩崖破壑水浩渺，坏衔掣辔驹权奇。
徐徐势定识归处，要以古人为矩规。

退之在元和，昌言主文字。
扬镳踵芳尘，公乎得无意。

吾昔游浮阳，童心初办狂。
凌高瞰海日，径欲穷扶桑。
岁纪忽再周，此图竟莫偿。
今适送子往，临风但彷徉。
之子公族秀，祖基维懿王。
成吾家宅相，裂封复吾乡。
汝翁同谷守，视吾犹雁行。
后生古所畏，之子未易量。
筦库方试吏，事役须更尝。
譬彼汗血驹，齿齐即腾骧。
是宜勤夙夜，动虞三尺妨。
勿惮川陆遥，千里如邻墙。
勿计弦晦余，俛仰度三霜。
边朔昔云苦，今歌海隅康。
正頼别驾贤，不减晋王祥。
依投得吏师，行见售所长。
为吾语故人，曩契想未忘。
愿致双鱼封，继以一鹗章。

历眼旬余半，终宵月在天。
若将今岁看，仅有此番圆。
寒逼鸿洲外，光摇螘瓮边。
家山千里远，应共一婵娟。

春日追游载酒堂，名园疑有野梅芳。
篱边水畔无寻处，只向风前认暗香。

寒树似添新喜色，野猿犹听旧吟声。

闻说湖亭又一新，不徒行乐乐斯民。
水光剩占鸥鹇地，人意常同桃李春。
试展画图清俗眼，况专闲席傲天真。
使君已陟螭头贵，应为烟云入梦频。

林泉适意可忘年，静境寥寥断俗缘。
满户清风翻贝叶，半窗晴日袅炉烟。
无尘虚室自生白，隠几安心即是禅。
杖策每来乘逸兴，偷闲聊借北窗眠。

鹓缀闻相藻，鸰原忝附葭。
至今思并舍，晚岁拟通家。
只道身长健，那知生有涯。
挽讴无好语，聊杂垅头笳。

天生太素，地产灵津。
能伏能飞，变化如神。
阴阳宗祖，道契君臣。
圣人秘宝，非者不闻。
且太素为君，灵津为臣。
合和两性，呼吸相呑。
为夫为妇，男女姻亲。
变化钩牵，恩爱传真。

奇哉王右军，下笔若神圣。
长戈与伏弩，无不从号令。
贤豪虽林立，帖敛孰敢竞。
师徒气扬扬，龙虎旗正正。
胜声塞宇宙，自昔无此盛。
赫赫犹至今，琐琐曷云并。
崇崇中秘书，济济士游泳。
墨宝收盈厨，来观遇已横。
始知前人迹，镌多自失劲。
纸素傥未坏，万古传莫竟。
一从归人间，梦寐不能更。
但媿将短才，辄尔接高咏。
何羞赵壹穷，自有钟嵘评。
尝闻曹将军，尚谙赋竞病。
我生群俊末，贫贱亦足庆。
文成终媿君，铅刀值枯梗。

优波离后身，韦将军捧足。
布衣真童男，瓦钵天厨食。
咦，历劫戒光秋月明，南山静照烟霜色。

行人惜寸景，系马暂留欢。
昨日辞小沛，何时到长安。
乡中饮酒礼，客里行路难。
清洛云鸿度，故关风日寒。
维将道可乐，不念身无官。
生事东山远，田园芳岁阑。
东归余谢病，西去子加餐。
宋伯非徒尔，明时正可干。
躬耕守贫贱，失计在林端。
宿昔奉颜色，慙无双玉盘。

天边新月一弦生，堂上美人肢体轻。
何似君家庭下竹，孤风髙节照人清。

凌云健笔耸云峰，夺得标归信是龙。
官似梅仙非素隠，山经谢屣伴栖筇。
柳边待起明光草，花外要闻长乐钟。
暂肯闻闲入诗社，来篇三复叹南容。

君家开宴为酴醾，竹声裂石弦辊雷。
我家芍药继如许，如解商量先后开。
深红妍白各媚妩，琼肌玉骨无纤埃。
日高未觉睡态足，风定亦送龙香来。
素艳压架頩欲雨，粧面卧丛羞未擡。
邢娥微服屏粉黛，众女望影慙莫陪。
真妃娇泥午酒困，红潮作晕回香腮。
春到陋邑好花少，鬰鬰高柳间古槐。
浓李浅桃不入眼，菖条杏叶何有哉。
喜如足音赏魏紫，愁寄驿使邀江梅。
残春索寞风絮乱，有此二物生庭隈。
维扬金腰可伯仲，闽南素馨但舆台。
倚烟娉盈复妖嫮，等闲力挽春光回。
东皇有情花有意，似欲我辈倒玉罍。
君家赏花我方病，忆花有恨空成堆。
我家花开病适愈，对花发兴知难裁。
簿领困人日作恶，玉山猛判花前颓。
及今乐事须秉烛，风狂雨横谁能猜。

新桥迤逦去，胜迹遗仙佛。
想像名胜游，题字尚髣髴。
失笑我仆痡，偃息松鬰鬰。
绝景借云掩，野香趁风拂。
看山意自消，令人厌簮绂。
随意幽行清，无缘逢俗物。

既雨山色晴转佳，望洋雪色脂麻花。
白云无边鸟声暮，目断远水明残霞。
流萤飞出衰草丛，宿鹊走上枯松丫。
行人路上暗回首，月下独对溪头沙。

炎凉苍狗变，光景白驹驰。
忽见镜中者，惊询汝是谁。

谢公别墅枕城𬮱，萧洒都无紫陌尘。
五色丝纶贪草诏，一园桃李阻寻春。
早朝禁漏犹传点，下直残阳已满身。
除是禁烟容洗沐，直须偷暇赏芳辰。

饱看布褐与轩裳，识破都如梦一场。
失鹿蕉间空咄咄，骑鹏天上去堂堂。
命真不遇才何负，人已无存德未忘。
珍重骓甥歌挽些，他年有泪洒槟榔。

宫树烟开敞禁扉，儒冠罗立望天威。
霜清广殿鸣鞘肃，日上觚棱翠盖飞。
玉勒帊鞍龙在御，锦衣腰剑士成围。
暂来直舍支颐坐，却听箫韶辇路归。

山石讵闻变化，苍颜能复婴孩。
想见轻葱秀色，正如兰玉陪阶。

决意千里游，极当何日归。
终朝仍闭关，室迩人竟违。
北风吹长空，弱羽相分飞。
我呼君应闻，何意音问希。
介者当鲜合，俗士所见非。
会知相忆深，不为轻与肥。

先生衰眼失孤鸿，久著瓮天尘雾中。
谁卷秋空开四壁，丹青三昧道人崇。

解却禅和布袋头，虚空豁达逞风流。
去亦得，住亦得，大用现前无轨则。

北山深转青松壑，万叠烟霏空翠堆。
元亮果堪中路竢，子猷那敢棹舟回。
鸟工魂梦寻公去，蝉蜕尘埃出郭来。
他日荆林谈笑处，行人应指两翁台。

清河掺执汴河逢，万里悲欢一梦中。
不作常情问京洛，鱼山好在故园松。

拜赐匆匆早上朝，公卿前列尽金貂。
日留爱景明双阙，春逐恩辉下九霄。
灵沼轻凘犹覆水，上林微绿已萦条。
自惭羽翮非鸾凤，亦预彤庭舞舜韶。

水国苦雕瘵，东臯岂遗黍。
云阴无尽时，日出常带雨。
昨夜西溪涨，扁舟入簷庑。
野人同鸟巢，暴客若蜂聚。
岁晏无斗粟，寄身欲何所。
空羡鸾鹤姿，翩翩自轻举。

古院林公住，疎篁近井桃。
俗年人见少，禅地自知高。
药草诚多喻，沧溟在一毫。
仍悲次宗辈，尘事日为劳。

穜稑献新种，祎褕澣旧衣。
玉钩随步辇，行看采桑归。

南街医工门如市，争传和扁生后世。
膏肓可为死可起，瓦屑蓬根尽珍剂。
岁月转久术转疏，十医九死一活无。
北市医工色潜动，大字书牌要惊众。
偏收弃药与遗方，纵有神丹亦无用。
实者为虚热为寒，几因颠倒能全安。
君不见形神枵然卧一室，医方争功药无必。
左手检方右顾金，两手虽殊皆剑戟。

满腹悲辛谁与言，叩门不应更依然。
一斑昔我尝窥豹，五色还公自补天。
新陇只今堪挂剑，枯桐从此不调弦。
典刑今有阿戎在，定与相从对白莲。

雨脚如麻日日然，垂成生恐坏丰年。
九重肸蚃通方寸，一点光明徧大千。
喜动朝行花底散，愁销野次苇间缘。
奄观铚艾霜风晚，重压牛车倍费鞭。

遥知彼俗经兵后，应望名公走马来。
陛下柬求今日始，胸中包畜此时开。
山西豪杰归囊牍，渭北风光入酒杯。
堪笑陋儒昏鄙甚，略无谋术赞行台。

我病无形不可见，曼殊室利得深知。
再三若欲通消息，推出床头木枕儿。

身老交情见，孙生口数添。
园丁上牛米，村婢博蚕盐。
粔籹堆盘白，𫗠𫗮出釜甜。
闭门君勿诮，衰病正相兼。

蜮含沙射影，鳄以尾勾人。
不是妾饶舌，愿言君爱身。

皇天开太极，庚戌圣贤生。
六籍文将绝，千年道复明。
渊源罗仲素，师友李延平。
遶舍闽溪急，潺湲洛水声。

同根一体都如梦，梦里惺惺眼又花。
蝴蝶飞来过墙去，不知春色落谁家。

吾与徐斯远，敬之宁独亲。
讵须劳咄咄，徒觉叹踆踆。
共乐名教地，同耕寂寞滨。
敝裘堪共御，宜尔耐艰辛。

幕府陈琳老，官身恋故溪。
解谈孙破虏，那厌庾征西。
未拟烦刀笔，聊应谢鼓鼙。
登临如得句，小字与亲题。

青春衣绣共称宜，白首垂丝恨不遗。
江上几回今夜月，镜中无复少年时。
生还北阙谁相引，老向南邦众所悲。
岁岁任他芳草绿，长沙未有定归期。

风软玉溪腾醉骑，花繁石窟漾歌舟。
相望咫尺仙凡隔，不得同陪三月游。

南渡几年里，深山谁力书。
独君酣百战，许我丐三余。
参斗明灯烬，湖江渴砚蜍。
斯人犹不第，天理竟何如。

莫道飘零天一涯，安时自胜孰兴嗟。
已春庭宇不留雪，逢闰园林无早花。
素履欵游禅老室，白头惯见富人家。
胡然齐赵兵戈起，自是司戎好盗夸。

左辖诸郎朝散君，顷年于此岸纶巾。
谁知还是风炎日，我亦来为堂上人。
菡蓞波澄端自倚，桄榔烟静几番新。
静中阅尽荣枯事，独爱龙山万古春。

近来不复应差科，生计无成奈老何。
漆种十年虽恨晚，牛生百犊未嫌多。
春耕着我扶犁手，社饮还渠击壤歌。
闻道溪头新长水，偷闲试着旧渔蓑。

宰邑慙良术，为文愧壮图。
纵饶长委命，争奈渐非夫。
杯酒有时有，乱罹无处无。
金庭在何域，回首一踟蹰。

不是烟霄谪，世间无此人。
心声与心画，开卷见天真。

使君竟亦不能奇，頼有诗翁壮观池。
二百年来无此作，两三人外有谁知。
鱼应变化垂天翼，鹊不经营堕地枝。
况复凤毛如得凤，古来遭遇或同时。

齐郎好诗风调清，语中有骨自老成。
愈镵愈出当有名，朅来宣城盖为倾。
文章不如金满籝，我昔曾力今乃惩。
少年平步取公卿，安用学此误平生。

山程十日不见江，前日初逢黎渡水。
牵车又到渠江畔，漾漾翻波意尤美。
今朝嘉陵江水宽，危峰大石更巑岏。
棹儿艇子呼晚渡，亦刜钲鼓推标竿。
渡头枫绿蔷薇密，我宿山南雍城侧。
细思青史什邡侯，君恩何似嗟来食。

腊雪如席麦苗肥，春雨如膏菜苔贱。
宁令前壁打后壁，不将热面塌冷面。

闻说频年旱，先怀并日忧。
家书不易到，囷米谅难求。
一雨连三夕，千仓裕九秋。
若为知帝力，鼓腹听蛮讴。

腊月廿九日，丁亥之岁除。
朝发句容县，寒空晴色初。
初晴信可喜，泥深犹尺余。
午憩白土市，暮指丹阳湖。
未至四十里，落彩沉金乌。
泥昼尚可涉，泥夜何可逾。
况乃冈坂间，十步千盘纡。
积雪五十日，冻块始半苏。
雪中间以雨，野溜成沟渠。
埂塍或断缺，下有不测淤。
江南旧行役，两夫肩竹舆。
与其一跌三，不若拾而徒。
芒鞋既已著，岂复惜衣裾。
黑者为水潦，白者为路途。
暗中相摸索，前行后号呼。
右手拄我杖，左手一仆扶。
远村坎坎鼓，守岁以自娱。
荆棘莽苍中，焉从造其庐。
前导忽还迓，道远店亦无。
求宿一农家，地卧用草铺。
于此得偃息，岂敢过有图。
暖汤濯倦足，浊酒斟浮蛆。
意色默相贺，天其念无辜。
幸无坑穽堕，险不狼虎屠。
灯下见异物，非马非骡馿。
藏牛于屋内，云以避穿窬。
终夕噍草声，去枕才咫且。
从者各僵仆，不异犬与猪。
平生几今夕，亦尝分郡符。
军府炽庭燎，丽谯侈门符。
宾客候兵卫，儿童奉屠苏。
焉知穷且老，狼狈逃村墟。
疮痏腰膂破，痒痛皮肤枯。
大风鼓天地，啸鬼号鼪狐。
使其伏榛莽，岂不戕厥躯。
遥遥乌聊山，有竹有琴书。
我故念我家，儿女亦念予。
目睫竟不交，炯然如鳏鱼。
晓行付一笑，终夕空嗟吁。
作诗纪此事，异时示吾雏。

抛掷浟江旧钓矶，日参筹划废吟诗。
可能有事关心后，得似无人识面时。
官好近闻加茜服，药灵曾说换霜髭。
高才直气平生志，除却徒知即不知。

君不见巫山高高半天起，绝壁千寻尽相似。
君不见巫山磕匝翠屏开，湘江碧水遶山来。
绿树春娇明月峡，红花朝覆白云台。
台上朝云无定所，此中窕窈神仙女。
仙女盈盈仙骨飞，清容出没有光辉。
欲暮高唐行雨送，今宵定入荆王梦。
荆王梦里爱秾华，枕席初开红帐遮。
可怜欲晓啼猨处，说道巫山是妾家。

勿学唐人李杜痴，作诗须作古人诗。
世传李杜文章伯，问著关雎恐不知。

强歌强舞竟难胜，花落花开泪满膺。
秪合当年伴君死，免交憔悴望西陵。

翰墨场中识面初，珠玑粲粲似相如。
盍簪多士登台省，却掾诸曹亲簿书。
白社不妨闲泚笔，赤城更好命巾车。
寸心淟汩方茅塞，快读新诗得剪除。

秉彝同是得天生，道在其中本自明。
气为禀来微有蔽，欲因感处复多萌。
磨砻须到十分粹，克治全教一味清。
从此洞然无别体，真元辉露日光星。

帝城春榜谪灵仙，四海声华二十年。
阙下书功无后辈，卷中文字掩前贤。
官闲每喜江山静，道在宁忧雨露偏。
自笑小儒非一鹗，亦趋门屏冀相怜。

又是江南烟雨时，黄梅正解蹙人眉。
平生谩说和羹事，一骑红尘属荔枝。

一盏残灯对影居，凤飞西去彩鸾孤。
毁身令女生全节，沉水齐姜死守符。
月色半帘闲翡翠，蛩声孤枕冷珊瑚。
柏舟歌罢尘埋镜，淅沥秋声在竹梧。

冠醮之义，匪酬匪酌。
于户之西，敬共以恪。
金石相宣，冠醮相错。
帝祉之受，施及家国。

东邻有艳妇，倾城室家索。
西邻有贞妻，空闺守葵藿。
良人万里去，岂为铅华落。
君心谅不移，妾命由来薄。
天地终无情，人生复何托。

松鸣竹啸响千崖，为底炎蒸吹不开。
自是笋舆趋北去，薰风不是不南来。

绕簷风景接崆峒，生计年年乐岁丰。
布谷声传红杏雨，□□调起绿杨风。
桑麻远近千村里，禾黍高低一望中。
每与邻翁相庆社，醉歌不惜酒樽空。

帘外春风正落梅，须求狂药解愁回。
烦君玉指轻拢撚，慢拨鸳鸯送一杯。

何满能歌能宛转，天宝年中世称罕。
婴刑击在囹圄间，水调哀音歌愤懑。
梨园弟子奏玄宗，一唱承恩羁网缓。
便将何满为曲名，御谱亲题乐府纂。
鱼家入内本领绝，叶氏有年声气短。
自外徒烦记得词，点拍才成已夸诞。
我来湖外拜君侯，正值灰飞仲春琯。
广宴江亭为我开，红妆逼坐花枝暖。
此时有态蹋华筵，未吐芳词貌夷坦。
翠蛾转盼摇雀钗，碧袖歌垂翻鹤卵。
定面凝眸一声发，云停尘下何劳算。
迢迢击磬远玲玲，一一贯珠匀款款。
犯羽含商移调态，留情度意抛弦管。
湘妃宝瑟水上来，秦女玉箫空外满。
缠緜叠破最慇懃，整顿衣裳颇闲散。
冰含远溜咽还通，莺泥晚花啼渐嬾。
敛黛吞声若自冤，郑袖见捐西子浣。
阴山鸣雁晓断行，巫峡哀猿夜呼伴。
古者诸侯飨外宾，鹿鸣三奏陈圭瓒。
何如有态一曲终，牙筹记令红螺盌。

乡里衣冠不绝人，近天尺五只清门。
论文正可簪双笔，浇舌行看赐上樽。
琼玖每蒙先木李，蜩鸠方共笑飞鲲。
固知贤杰当传世，下里朱陈亦有孙。

盥帨于下，有盘有匜。
馈酌于上，有登有彝。
服容柔止，进退优止。
即事寅恭，神其休止。

膨脝枵怒腹，日夕沸溪干。
群响何容罢，时无牡鞠官。

蓬阁多余暇，君恩岂易酬。
病犹丰禄赐，闲胜在林丘。
风月僧留宿，松筠鹤共游。
素餐终不稳，却拟访渔舟。

弦索𪭢𪭢隔彩云，五更初发一山闻。
武皇自送西王母，新换霓裳月色裙。

居民苦要买船般，甲在前湖作一团。
好个规模如水寨，风波无恐况风寒。

玉籍殊科四十秋，徊翔藩翰几淹留。
五羊旧治功尤著，百越新恩志已酬。
健节亭亭心益壮，清吟一一思如流。
壶浆满道争迎处，昼锦应先驻虎邱。

江上春云生暮寒，故城回首离长安。
残桃剩柳应无分，留与诸君取次看。

不望金舆到锦帷，人间乐极即须悲。
若言要识愁中貌，也似君恩日日衰。

掌狱贵持平，万议不能破。
夫子乃名堂，无愧横案坐。
皇家美化𬪩，小人亦寡过。
朱墨傥余暇，不妨歌楚些。

前年渝州杀刺史，今年开州杀刺史。
群盗相随剧虎狼，食人更肯留妻子。

辈行有后先，志节无今古。
君看锦䙀儿，楚楚已可数。

东皇受箓增嘉运，晓坐明堂夜拜章。
玉烛千年承瑞露，金龙万国镇青霜。
风来紫极箫声静，人在丹台珮影凉。
与子飘零逢盛旦，独无藻思颂瑶光。

妙语差肩落燕泥，亨涂骧首化龙堤。
敢酬阁老惭非杜，适见夷吾不为齐。
趣觐可无三节召，送行那有一钱赍。
功名自是平生志，旃罽为庭正可犁。

废陇荒陂浥浥耕，生无勲业死无名。
衰颓日甚君休问，三十年前白发生。

晴波碧漾浸春空，邃馆清寒柳曳风。
隔岸谁家修竹外，杏花斜袅一枝红。

旷代佳人十六七，肤如凝脂发抹漆。
芙蓉为脸玉为容，淡拂眉尖远山色。
夜梧月落秋夜长，孤鸾三叠传高堂。
琐窗认得琴心怨，直恐韶华不得当。
瑶环潜送慇懃意，只今犹记来时事。
杀身不赎父兄羞，图得岁寒成共蒂。
阳昌市里鹔鹴裘，鸾鉴相看未白头。
试拈玉轸拢金拨，新声比似旧声愁。
世间恩爱何时尽，流水落花皆往恨。
不愁归避茂陵人，羞逢往日临邛令。
鸳鸯并翅双飞宿，欲话衷肠歌不足。
古来应有白头吟，谁念妾身今再辱。

春簷雪干初日长，帘花深压梅影香。
美人帐中午睡起，钗横鬓亸慵添粧。
文窗窈窕鲛绡绿，卧按古筝横漆玉。
微揎翠袖露春葱，学弄梁州初遍曲。
拂弦轻揠三两声，问渠学曲成未成。
已成未成君莫问，听取軮轧伊嘤鸣。
七弦一似焦琴样，立鴈参差相下上。
左按天孙织锦丝，右斡仙人飞海杖。
轻拔浅揠声短长，疾徐洪纤抑复扬。
瓶笙吐韵出蚓窍，云车碾响升羊肠。
双龙晓日吟秋水，孤鸾春风悲镜里。
清猿嘹喨万松间，雏鶑惺松百花底。
平生有耳喜此听，手不能作心自醒。
除却高山与流水，琵琶箜篌俱迳庭。
楼中弄玉吹箫侣，同学丹山凤凰语。
凤凰凤凰来不来，萧史行云在何许。

溪路迢迢绕碧峰，白云迷却旧行踪。
买舟归去山中住，终日茆亭坐听松。

华严台上平如掌，自是游人路不通。
要识普贤真境界，乱山如浪涌云中。

州牧有佳客，□□□□□。
爱吟老叉句，犹记照隣文。
□□□□□，□□□□□。
吾无恤孤力，怀旧意空勤。

佳节不易至，故园胡未归。
对雨坐长叹，中心如有违。
登高望川陆，重阴蔽云霏。
晚禾易生耳，豆落将为萁。
农功既莫惜，孰云佳菊开。
掇英泛美酒，已负邻翁期。

无尘一境好仙去，有梦九秋应鹤知。
弱筿婵娟藏别坞，野荭高下补疏篱。
秫田百亩堪供酒，脍手千刀间忆鲻。
未愧镜湖夸贺监，聊将星管觅桓伊。

手把君诗愧暗投，为论昔会觉难酬。
巨杯既醉行无算，大句相鏖敌固求。
别后溪山应故态，近来寤寐忆前游。
致身不早真吾耻，犹喜清欢尚黑头。

暮江初涨浪翻狂，一叶轻舟泛渺茫。
我愧人非跛男子，安能与世作津梁。

黄叶纷纷舞劲风，反膏收液岁成功。
明年满眼春容好，却在今时索寞中。

但得无拘束，身轻处处仙。
清谈煨芋夜，陈梦种花年。
水窦羊肠折，山篱麂眼编。
诗来正清绝，松下忽闻鹃。

鼓声猎猎酒醺醺，斫上高山入乱云。
自种自收还自足，不知尧舜是吾君。

我家世世山西士，二十期门从天子。
始随骠骑破祁连，晚逐楼船下䍧水。
汉北雰雰飞雪暗，海中跕跕翔鸢坠。
归来武库祭蚩尤，得从甘泉参豹尾。
何意一朝兵后期，簿责侵诬属军吏。
黄金纳赎为庶人，白首还家事田里。
结发从军七十战，利镞金痍犹可记。
龙钟虽入玉关门，止呵还遇灞陵尉。
不及金张藉旧勋，七叶华貂长富贵。

春到不择地，石傍花自开。

乃翁白发栖鸾去，夙志勤勤待汝成。
自古文章有定价，如兄词赋合先鸣。
今年恩数非常比，上甲科名著意争。
语别溪干聊赠句，南归伫看锦衣荣。

隠趣与谁论，深居湖上村。
避兰宁改路，惜笋不开园。
庭草饶生意，溪沙记涨痕。
愁来时浅酌，随事有鸡豚。

种竹宜疎延夜月，浇花须早趁晨阴。
溪边钓石勤时扫，恐有诗人来醉吟。

只道韶华不到侬，不妨软日媚柔风。
愁心自对春无味，老面可能花似红。
逢著诗狂兼酒圣，又忘人厄或天穷。
圣人枉索方兄价，我与贤人也一中。

南北相望恨日疏，经时不见意何如。
喜闻髙阁扶衰杖，竹院秋光渐破除。

博山烟烬夜三更，万籁声沉月一庭。
拂拭琴床弹古调，松梢鹤睡洒然醒。

重重山前峰，上上终非顶。
行登众岭彻，始得山门迥。
高风惨多寒，落日侧先暝。
却视向所经，眇如在深井。

因过下方院，更指上方登。
偃盖杉松路，包金橘柚层。
清湾从古好，孤榜复谁曾。
八十年前事，凄凉欲问僧。

问碑碑已化为尘，却得同生庚子人。
聊把此心论此事，颇疑前日是前身。
云间岣嵝峰回礼，庭下娑罗花献春。
更欲纵横见端的，夜来飞雨洗金轮。

一生爱竹自未有，每到此房归不能。
高人留宿话禅后，寂寞雨堂空夜灯。

全赵收燕至太平，朔方寸土比千金。
氛祲一扫銮舆返，若个将军肯用心。

櫂倚东林欲问禅，远公飞锡未应还。
蒙庄弟子相看笑，何事空门亦有关。

狼汤春流满，芜湖候吏迎。
旌旟晓日丽，钲鼓野风清。
暂喜红尘远，休嗟素髪生。
专城方四十，自古以为荣。

杖策乘缘利有生，闻风犹得耳根清。
去年俱是凝然体，存殁徒伤妄者情。
灵骨不随烟共尽，真心常与月孤明。
世人欲识泥洹路，问取师今第几程。

常寂常居常寂里，年年月月是空空。
堦前未放岩根断，屋下长教海眼通。
本为入来寻佛窟，不期行处踏龙宫。
他时忆著堪图画，一朵云山二水中。

客路逢寒食，欣同不系舟。
闲中聊适性，要地固抽头。
不作扬州梦，何能贾客留。
壮怀今断断，世事任悠悠。

君家江西我江东，相望虽远声气同。
一行作吏湖湘上，数面成亲谈笑中。
君思松竹行色动，我困簿领蜚尘蒙。
他时登高倘有赋，莫望江头回鴈峰。

当代名臣后，惟公奕世贤。
及亲三釜养，遗子一经传。
药石探奇字，芸香缉断编。
堂堂今不见，尘迹自依然。

珍重临分白玉巵，醉中那暇说相思。
天寒道远酒醒处，始是忆君肠断时。

谁言天地一无私，底事阳和到顶迟。
暑气已交五六月，云中初见两三枝。
可怜下土炎蒸日，却是青霄烂漫时。
第有荣心莫嗟晚，物情先盛复先衰。

人生几聪明，日夜隙驹骤。
才经花信风，又过麦秋候。
吾非金石坚，与世相邂逅。
胡为闻钟鸣，更历路傍堠。

珠玉山渊润，仁人久里居。
低徊尝结绶，强健即垂车。
长厚皆堪法，循良亦可书。
惜哉怀远业，小试只题舆。

日月星辰天之明，耳目口鼻人之灵。
皇王帝伯由之生，天意不远人之情。
飞走草木类既别，士农工商品自成。
安得岁丰时长平，乐与万物同其荣。

凉风起天末，君子意如何。
鸿雁几时到，江湖秋水多。
文章憎命达，魑魅喜人过。
应共冤魂语，投诗赠汩罗。

乐岁欣逢节序新，公堂称兕集嘉宾。
衣冠尚想江东旧，芹藻初回泮水春。
无事聊为文字饮，相看总是老成人。
且须饱吃圭田饭，朝市山林各致身。

远谪劳君两度行，复将文字试平衡。
干时岂为斗升禄，闻道应忘宠辱惊。
未了新书谁与读，重留佳句不胜情。
决科事毕知君喜，俗学消磨意自清。

与世长多忤，持身转觉孤。
夤缘新齿舌，收拾老头颅。
我已诃泷吏，君谁诵子虚。
同归灯火读，家里石渠书。

一疏纲常重，端平起直声。
难磨石宋璟，不动铁元城。
前辈风流在，南州个信诚。
精神兼学力，倾倒为遐氓。

本为独立难，寄彼高树枝。
蔓衍数条远，溟蒙千朵垂。
向日助成阴，当风藉持危。
谁言柔可屈，坐见蟠蛟螭。

颐堂昼卧清且闲，了无尘霿来相关。
俄然正梦半山老，练裙葛帔泉石间。
抵掌称谭因饷砚，微凹浮墨光如电。
自言繙经视草时，落纸云烟皆倚办。
山颓梁坏空遗祠，觉读其书寐见之。
勉令勲德复蔼蔼，佳兆若此真非衰。
少瑜昔梦青镂笔，江淹重锦完成匹。
明当辞艺骤惊人，千里从今期一日。

稍喜浊醪扶病头，强看狂絮点清流。
王鳣叔鲔成何事，不似吞书鲤破愁。

何处驱来良马六，骝黄参错如花簇。
胡为不作腾骧去，各有游缰絷前足。
胡人下马俱少休，背倚毡裘眠正熟。
酋豪拣箭奚奴撚，意欲射麞不遗镞。
琵琶横倚续续弹，一夫坐听胡中曲。
卧拥提壶将引饮，英气虬须皆贵族。
沙碛坡陀高复低，天寒不见寸草绿。
我行燕蓟颇见之，狼帽乌靴乃其俗。
勿云恃勇不知义，要以赤心置其腹。
呜呼安得壮士健马咸作使，坐令戎虏为臣仆。

无处登临不系情，一凭春酒醉高城。
暂移罗绮见山色，才驻管弦闻水声。
花落西亭添别恨，柳阴南浦促归程。
前期迢遰今宵短，更倚朱阑待月明。

乞得君王一曲湖，笑他三迳就荒芜。
欲知千古高风在，月落寒山影自孤。

之子问行李，策足游上都。
晚风吹客袂，话别聊踌躇。
朝家渴多士，璧水来英儒。
子志横四海，亦复随群趋。
磨砺强国策，它时剪骄胡。
卓彼漫塘翁，一壑老壮图。
万牛挽不前，世事付长吁。
君欲访隠所，为问今何如。

甜似黄连微带澁，苦如甘草略含辛。
一回点过一回别，只恐难瞒无舌人。

屈节从长也大拚，雪堆断臂仰高寒。
铁牛鞭起熊峰下，一吸黄河彻底干。

岸草汀花对夕阳，满船新月夜鸣榔。
秋清菡萏红千柄，风静瑠璃碧一方。

苦寒不觧岁峥嵘，病守兀坐忧疲氓。
天风谁遣撼斗柄，便觉春色来江城。
北山赛庙见残雪，东津送客闻新莺。
衣裘渐减体殊健，帘幙乍卷眼为明。
今朝天气更佳绝，淡日微漏云徐行。
我移胡床坐庭下，幅巾半脱笻枝横。
散关旌旗扫昨梦，少城丝竹真前生。
数株桃杏亦漫种，未去与汝聊逢迎。

扬子江头水几篙，匆匆思梦越波涛。
征人无信西风起，落叶满庭虫夜号。

今年河口决商村，远望飞涛匹马奔。
曲港定无蛟鳄横，下田甘受雨泥浑。
衣裳虮虱藏针缝，头面尘沙露爪痕。
犹恐因循葬鱼腹，故人无地与招魂。

三年皆一闰，此闰胜常时。
莫怪花开晚，都缘春尽迟。
节分炎气近，律应蕙风移。
梦得成胡蝶，芳菲幸不遗。

耳熟英声相见晚，解颜一笑尽天真。
有鱼待客不妨醉，无玉藏花初厌贫。
疏竹已留清夜月，好风先断过江尘。
幽居莫薙庭前草，枕葄他时有故人。

天以鸟鸣春，鸟声不敢止。
天以人鸣道，斯人其可已。
尔鸟固无知，喧啾亦何利。
鼓弄枝头晴，澜翻林外起。
不学九臯鸣，声闻可止此。
不学千仞翔，一鸣来瑞世。
古以鸟名官，列职有理致。
只有归去兮，陶公不尔愧。
人岂不如鸟，鸣则震天地。
不鸣千圣传，则鸣千古事。
诗翁莫浪鸣，文武道未坠。

近者苏司业，文雄道最光。
夫君居太学，妙誉继中行。
汲郡陵初发，汾阴箧久亡。
寂寥方倚席，容易忽升堂。
去日应悬榻，来时定裂裳。
惬心频拾芥，应手屡穿杨。
辩急如无敌，飞腾固自强。
论心期舌在，问事畏头长。
驷马终题柱，诸生悉面墙。
啗螯讥尔雅，卖饼诉公羊。
未见泥函谷，俄惊火建章。
烟尘昏象魏，行在隔巴梁。
红粟填郿坞，青袍过寿阳。
翦茅行殿湿，伐栢旧陵香。
黉室青衿尽，渠门火斾扬。
云飞同去国，星散各殊方。
贱子悲穷辙，当年亦擅场。
齑辛寻幼妇，醴酒忆先生。
圣域探姬孔，皇风乐禹汤。
畏诛轻李喜，言命小臧仓。
折树休盘槊，沈钩且钓璜。
鸿都问词客，他日莫相忘。

卖酒罾鱼只数家，卜邻元在水之涯。
扁舟定自桃源去，斜日红飞两岸花。

穷老真无事，江山已定居。
地幽忘盥栉，客至罢琴书。
挂壁移筐果，呼儿问煮鱼。
时闻系舟楫，及此问吾庐。

昔在史馆中，地禁无经过。
唯君直庐近，退食同委蛇。
至今梦催班，九门鬰嵳峨。
伤心望金马，极目悲铜𫘞。
脱身来此郡，见公拥雕戈。
猛士三千人，旌旜相荡摩。
男儿晚有此，世儒安足多。
少来谬秉笔，报国终无他。
闻当向夏口，秋风水增波。
愿子静荆峡，送我归江沱。

脉脉两条秋水色，农夫贱卖古城旁。
何年偶堕青丝发，问价应齐白玉珰。
插去定难分镜彩，看时长似滴珠光。
人间更有不足贵，金雀徒夸十二行。

徂徕不可倚，衡茅迹已陈。
凛凛盖代气，千载日日新。
拭眼登高堂，佳名信可人。
向来子石子，无乃公前身。
作颂拟清庙，未免世俗嗔。
偃蹇百僚底，见有双眉颦。
公今文章伯，笔力重万钧。
庙堂有夔卨，此道公当伸。

闲携九日酒，共到百花亭。
醉里求诗境，回看岛屿青。

我本楚狂人，凤歌笑孔丘。
手持绿玉杖，朝别黄鹤楼。
五岳寻仙不辞远，一生好入名山游。
庐山秀出南斗傍，屏风九叠云锦张，影落明湖青黛光。
金阙前开二峰长，银河倒挂三石梁。
香炉瀑布遥相望，回厓沓嶂凌苍苍。
翠影红霞映朝日，鸟飞不到吴天长。
登高壮观天地间，大江茫茫去不还。
黄云万里动风色，白波九道流雪山。
好为庐山谣，兴因庐山发。
闲窥石镜清我心，谢公行处苍苔没。
早服还丹无世情，琴心三叠道初成。
遥见仙人彩云里，手把芙蓉朝玉京。
先期汗漫九垓上，愿接卢敖游太清。

湛湛下修竹，味如饴蜜甘。
人言此为瑞，无德可能堪。

自阅管郭书，风水好成癖。
维舟走霅峤，川谷几徧历。
晚年乃得此，于焉拟藏骨。
身谋适不偶，命子为冢宅。
痴儿好侈大，治庵如考室。
豁然天地宽，有若混沌辟。
层峦犹连城，一一互拱揖。
案后三奇峰，参倚而特立。
端然顾其穴，宛类凤展翼。
又似老泉翁，二季侍其侧。
启户俨若临，朝夕在几席。
回头看新月，对面宾出日。
鬰乎气佳哉，秀异钟一窟。
神刲与鬼划，天授非人力。
一丘有如此，万金买难觅。
羊眠协梦祥，牛卧兆墓域。
地将发秘藏，人已产英特。
吾家顾未然，贞符在种德。
为善斯有庆，积衰由作慝。
素履或未纯，青囊恶可必。
要须法睿武，粹如圭与璧。
戒之而谨之，箴儆毋我忽。
庶或生贤贵，簪绂可世及。
不然负此山，山亦有惭色。

怀抱难开醉易醒，晓歌悲壮动秋城。
年光断送朱颜去，世事栽培白发生。
三亩未成幽处宅，一身还逐众人行。
可怜蜗角能多少，独与区区触事争。

秋山赫赫明丹枫，秋天隠隠分玄鸿。
不知眼界阔多少，九华突兀撑晴空。
嗟予老病百事懒，谁能强勉追儿童。
读书既苦齿多豁，属文益觉心如蓬。
年来衰甚更龃龉，乘舟卖面皆遭风。
茫茫有类堕云海，踌躇四顾迷西东。
感君赋秋肯寄我，开缄反复歌三终。
如痿忽起盲忽视，角力未易分雌雄。
寒郷冰雪正凝沍，暖回爱日何烘烘。
惊涛巨浸浩无际，安流利涉输艨艟。
荜门圭窦仅容膝，规模敢拟阿房宫。
生平未惯新斧凿，斲削便许从共工。
伟哉欧梅两黄鹄，逃名诗酒俱称翁。
余生顾后八十载，贤愚虽异襟期同。
知君尚友取前哲，言之聊复输丹衷。
何为规规事骚雅，乃欲索我章句中。
舂容大轴烂锦绣，令人一睹情融融。
清新妩丽似鲍谢，岂徒奥学称淹通。
人能平地覆一篑，不辍会致邱山崇。
披云俛仰三百日，相逢底事常怱怱。
去年江上识君处，凿冰初见阳冲冲。
分携不觉秋又晚，向来旱气方蕴隆。
君如镇西我淝水，我往无事还何功。
而君被檄试多士，考核曲尽权衡公。
作诗恶用求好语，好语正自添诗穷。
有时嗣响姑趁韵，兹意祇欲安微躬。
争如闭门绝庆吊，著书远继吾家充。
静言培𪣻亦何罪，不韪正坐睎衡嵩。
茅斋雨过风露肃，青灯夜讽赓秋虫。
更阑耿耿不成寐，卧听江城鸣画筒。

归老心常逸，新寒体亦康。
幸当农事隙，稍治旧园荒。
翦辟西山出，萦回北径长。
作栏扶弱蔓，换土植孤芳。
霜霰筼筜碧，风烟薜荔苍。
蝶来翻小翅，鸟下啭幽吭。
疏剔岩泉集，耘锄药草香。
溪藤裁酒榼，番锦制诗囊。
坐久云生石，归迟月满廊。
人间胡不乐，拔宅笑君房。

麝重愁风逼，罗疎畏月侵。
怨魂迷恐断，娇喘细疑沈。
数急芙蓉带，频抽翡翠簪。
柔情终不远，遥妬已先深。
浦冷鸳鸯去，园空蛱蝶寻。
蜡花长递泪，筝柱镇移心。
觅使嵩云暮，回头灞岸阴。
只闻凉叶院，露井近寒砧。

休洗红，洗多红色浅。
不似妾挼蓝，挼蓝手先染。
蓝深如妾心，郎心红不禁。
去去趁春华，封侯早还家。
愿作兔丝蔓，莫学菖蒲花。

乐昌溪东大江头，脱木老屋风飕飕。
开门满院种桃树，桃花主人林简州。
明年二月烂照眼，简州西川醉春晚。
凭谁管领江上花，但寄玉醪三万盏。
为君对花连日夜，翻杯作雨雨花下。
使桃大如王母所种高参天，直使花气连西川。

枌梓交游尽，灵光岿独存。
声名今绮皓，公论自推尊。

交游气概如君少，患难扶持及我多。
万里相思魂往返，一书报死泪滂沲。
文场决策终难必，旅馆捐躯可奈何。
犹得有儿传素业，几时归葬旧山坡。

珠弹繁华子，金羁游侠人。
酒酣白日暮，走马入红尘。

道人家住庐山寺，信脚东游二千里。
三年饱吃浙西饭，不曾咬著浙西米。
大川恶拳打不活，石溪浅水浸不死。
自言辣手难近傍，祇有痴绝较些子。
要从窗下看庐山，归卧溪声山色里。
了无玄字涴胸怀，肯将佛法挂唇齿。
漠漠重湖五老前，衮衮九江千嶂底。
空手携锄种白石，赤脚提篮挈流水。
有问参寻事若何，向道今年秋芋多。

十载相期事业新，云何犹叹未成身。
流光易失如翻水，莫是因循误得人。

崇观升平主，神游在九霄。
稽山嗟葬禹，寰海痛思尧。
天上仙宫别，人间宝祚遥。
微臣望松柏，魂思黯然销。

此去庐陵定几程，向来筇杖未经行。
悬知征棹云边集，大有吟情雪里生。
楚渡食萍应甚美，舜祠吹玉直能清。
二君即日青冥上，唯我春山带雨耕。

昔年洛浦见花落，曾作悲歌歌落花。
愁来欲遣何可柰，时向金河寻杜家。
杜家花虽非绝品，犹可开颜为之饮。
少年意气易成懽，醉不还家伴花寝。
一来京国两伤春，憔悴穷愁九陌尘。
红房紫莟处处有，骑马欲寻无故人。
黄河三月入隋河，河水多时怅望多。
为怜此水来何处，中有伊流与洛波。
忽闻君至自西京，洗眼相看眼暂明。
心衰面老畏人问，惊我瘦骨清如冰。
今年七月妹丧夫，稚儿孀女啼呱呱。
季秋九月予丧妇，十月厌厌成病躯。
端居移病新城下，日不出门无过者。
独行时欲强高歌，一曲未终双涕泪。
可怜明月与春风，岁岁年年事不同。
暂别已嗟非旧态，再来应是作衰翁。
感时惜别情无已，无酒送君空有泪。
西归必有问君人，为道别来今若此。

朦胧南溟月，汹涌出云涛。
下射长鲸眼，遥分玉兔毫。
势来星斗动，路越青冥高。
竟夕瞻光彩，昂头把白醪。

君恩已断尽成空，追想娇欢恨莫穷。
长为蕣花光晓日，谁知团扇送秋风。
黄金买赋心徒切，清路飞尘信莫通。
闲凭玉栏思旧事，几回春暮泣残红。

风动心摇树，云生性起尘。
若明今日事，昧却本来人。

太白星初上，参旗井钺连。
新秋知几日，酷暑极今年。
足不能离地，心常欲契天。
水乡差得稔，亢旱念山田。

宋腊已歌，秦姬欲笑。

诸葛见益州，释耒答三顾。
川流恨未平，武功原上路。
杜微对诸葛，舆致但求去。
倾心倚经纶，坐上漫书疏。
白鸥渺蒹葭，霜鹘在指呼。
借问诸葛公，如何迎主簿。

杜鹃花与鸟，怨艳两何赊。
疑是口中血，滴成枝上花。
一声寒食夜，数朵野僧家。
谢豹出不出，日迟迟又斜。

年柳变池台，隋堤曲直回。
逐浪丝阴去，迎风带影来。
疎黄一鸟弄，半翠几眉开。
萦雪临春岸，参差间早梅。

介夫陵阳奇男子，节义素为人所谈。
身长七尺气万丈，自谓流落谁能甘。
去将旧学中新格，坐取高第如手探。
明年西归有光耀，且请为我来山南。

只饮太湖水，不鲙松江鲈。
鲈杂鱼虾腥，水涵天地初。
千里开镜奁，一色包冰壶。
日月递吐吞，蛟龙相蛰舒。
上接河汉高，下连溟渤虚。
中有洞庭山，云气相萦纡。
我来风雪天，修绠汲自如。
一饮尘涴清，再饮浇诗书。
三饮毛发寒，胸次包寰区。
大禹果至神，仿佛来前除。
万古不尽流，禹功常与俱。

大柄如归手，蚊蝱莫浪飞。

霞棬东西嶂，云横宴乐峰。
瀑泉三百丈，绝壁一千重。
玉茗沾香蕊，金兰忆醉容。
殷勤祝尊者，为我起乖龙。

离离禾黍满东郊，秋入鸦声处处娇。
败壁断垣成怅望，一鞭又过懊来桥。

万叠危岑天倚杵，一竿斜日水浮金。

老桧倚虚房，能生九夏凉。
读书参句读，临字识偏傍。
婢织蒲为履，童烧术当香。
兴来吟不就，频与月商量。

闲说吴王避暑宫，满山六月绛纱红。
。

候吏立沙际，田家连竹溪。
枫林社日鼓，茅屋午时鸡。
鹊噪晚禾地，蝶飞秋草畦。
驿楼宫树近，疲马再三嘶。

全蜀钦隆委，闽山两帅华。
中权收节制，入告罄忠嘉。
宣辇犹持柄，垂帘竟报麻。
奋身扶日手，国尔信忘家。

晓色淡朦胧，园林白露浓。
寒丛蛩响畔，秋屋叶声中。
更老心犹壮，虽贫尊不空。
浮生仗天理，不拟哭途穷。

櫂转逋山𫇢落晖，春风深锁恨依依。
松间一鹤俄飞起，疑是先生出未归。

浔阳少有风情客，招宿湖亭尽却回。
水槛虚凉风月好，夜深谁共阿怜来。

此君何处不相宜，况有能言老令威。
谁识长身古君子，犹将缁布缘深衣。

漂泊留旁郡，烦人久厚颜。
强求微禄去，未得故乡还。
驿骑随朝发，舟师语夜阑。
到家传吉梦，归使下燕山。

形名未立，朕兆未分。
全无巴鼻，彻底浑仑。

。

与君青眼客，共有白云心。
不相东山去，日令春草深。

石城江头可怜月，曾照六朝清夜猎。
古往今来知几何，长江衮衮萧萧叶。
谪僊去后诗盟寒，王孙诗瘦清栾栾。
诗情浩荡坐无奈，扁舟笑把磻溪竿。
江平风轻波瑟瑟，宿霭卷空天一色。
东风吹句入长安，一卷风流坐中得。
初得神意清，再读胸次平。
回头明月祇如故，世上兴废徒纷更。
想君一叶方掀舞，夜静水寒谁与语。
船头有酒且孤斟，莫向金陵重怀古。

三界无法，何处求心。
惊蛇入草，飞鸟出林。
雨过山堂秋夜静，市声终不到孤岑。

功兼文武帝师臣，久厌崇高乐退身。
任是东山无限好，谢公争忍负生民。

咄这花木瓜，苦澁无以加。
蓦然嚼得碎，清风生齿牙。
种性恶，不堪夸。
杨岐老馿三只脚，蹋人无数满天涯。

阴阳互阖辟，宇宙几洪荒。
重明丽乎正，万象生辉光。

昔年在伊洛，林壑每相从。
对扫竹下榻，坐思湖上峰。
自言伊洛波，每起沧洲忆。
今兹道行游，千里东南国。
都门汴河上，柳色入青烟。
流水向淮浦，归人随越船。
东南遍林𪩘，万壑新流满。
小桂绿应芳，江春行已晚。
蔼蔼赤城阴，依依识古岑。
一去谁复见，石桥云雾深。

高阳狂生六十余，入谒自通臣博徒。
刘季嫚士如庸奴，对客濯足以两姝。
生云足下扶义初，奈何不礼长者乎。
隆准一笑延坐隅，与随何辈载后车。
刻六国印识尤迂，向微留侯几误渠。
胡雏闻人说汉书，千载而下犹揶揄。
掉舌所得良区区，投身沸鼎何其愚。
呜呼，博徒果不贤腐儒。

伏溜侵堦润，繁花隔竹香。
娇莺方晓听，无事过南塘。

两山斜抱翠逶迤，一水中间似渼陂。
孤榜独来还独往，鸬鹚㶉𫛶莫相疑。

久矣经霜白，全然映日黄。
仰头忻自摘，流齿惬新尝。
未抵千奴利，应堪四老藏。
犹胜橘洲上，灭迹不闻香。

门外青山泼黛，途中细雨如膏。
灵云陌上桃花，处处芳菲溢目。
香严岩畔翠竹，时时撼影摇风。
直得一击忘所知，一见绝疑惑。
不免尚留观听，未透声色。
若能见无见之色，闻无闻之声。
拨转路头，踏翻关捩。
句句越佛越祖，尘尘耀古腾今。
处处离色离名，个个斩钉截铁。
心外无法，法外无心。
用王库刀，发千钧弩。
壁立万仞，坐断十方。
可以入大解脱门，传正法眼藏。
向尧时舜日，共乐升平。
鼓腹讴歌，归家稳坐。
但愿春风齐著力，一时吹入我门来。

途中胜迹尽留题，独有韩溪未有诗。
直把芜词重叠咏，只图流播路人知。

烟云深里日攀跻，岭上宵眠雨电低。
清晓携筇遵下路，高峰对面与胸齐。

华堂不洎千钟养，荒垅空遗四尺封。
愁绝狐狸潭畔路，不知更扫几番松。

泥沙过迥人家少，烟树几行山一围。
渐近界牌听唤酒，柳塘春水鹭鸶飞。

秋浦胜姑熟，白鹇无数飞。
谪仙如得句，须换一双归。

怪底尘劳破，青山在眼中。
竹桥低跨水，林磬小鸣风。
半岭暮云碧，一村霜叶红。
禅枝栖众鸟，回首意无穷。

黄公八十健精神，远近推为五福身。
樽酒不曾轻贱士，炉丹时复遇幽人。
晚夸乡里拖金紫，早见儿孙列搢绅。
一事世儒难学处，弟兄归老乐相亲。

修途苦悠悠，行迈日靡靡。
间道避群凶，弛担倦行李。
重冈颇峻极，一上三十里。
荆榛塞旧蹊，设险防贼轨。
凿空破狼石，猿径仅容趾。
俯身视悬崖，骇汗如流水。
回首问仆夫，仓皇谋进止。
邓公固忠臣，王阳真孝子。
经营能几何，蹈历乃至尔。
佳晨怀故乡，绝顶步屐齿。
醉帽落清樽，浮香嚼金蕊。
岁事行晏阴，四郊复多垒。
浩歌归去来，吾行且安竢。

石室书编富，金华讲席重。
荐神归愽洽，鸣玉称雍容。
贰负累囚象，尸臣古瑑踪。
老成今已矣，咨访欲谁从。

苍云十亩护禅扃，中有金仙不死庭。
邂逅种桃规作伴，萧条对鹤两忘形。
空华闪闪风中絮，浪蕊悠悠水上萍。
珍重此君真石友，岁寒不改自青青。

人日伤心极，天时触目新。
残梅诗兴晚，细草梦魂春。
挑菜年年俗，飞蓬处处身。
蟆颐频语及，仿佛到东津。

壬子直，谷米无人食。
江南足可居，东道征无息。
泗城归御道，驿路生荆棘。
诸处并荒忙，吴邦堪种植。
。

风雨起春寒，乘潮晓帆送。
目看瓜步云，心近茅家洞。
忽觉柳已青，来时枝尚冻。
羡尔向江南，正开新酿瓮。

汲汲威刑继祖龙，收功终在望夷宫。
未应家国归车府，却有山东老沛公。

戟户洞初晨，莺声雨后频。
虚庭清气在，众药湿光新。
鱼动芳池面，苔侵老竹身。
教铺尝酒处，自问探花人。
独此长多病，幽居欲过春。
今朝听高韵，忽觉离埃尘。

沧江深处汲难浑，世味浓枯不见痕。
竹影移枰风澹荡，芰荷摇艇月黄昏。
坎离合处灵根峙，剥复机中硕果存。
门地人才如许秀，可能投老钓鱼村。

提筐红叶下，度日采蘼芜。
掬翠香盈袖，看花忆故夫。
叶齐谁复见，风暖恨偏孤。
一被春光累，容颜与昔殊。

陟屺今将老，扶床昔未行。
旨甘无所展，朱紫不为荣。
里巷传呼入，比邻失涕惊。
方知贯金石，何以易精诚。

不雨已三月，草木无光辉。
篱边旧菊丛，生意良亦微。

秋日同文馆，愁肠夜九回。
图书堆枕畔，歌吹隔墙隈。
宿鸟翻枝去，凉风带雨来。
新诗劳见寄，难继谪仙才。

栴檀林下老支郎，偶泛溪边般若航。
斋钵分抟香积饭，午窗对卧净名床。
云山宴坐千春木，尘境难留三宿桑。
欲结他年莲社友，空门气味觉优长。

一举首登龙虎榜，太平亲到凤凰池。
全生全杀超言象，更透机先向上机。

过了云门更好看，前头孤峻有姜山。
三关一箭收功后，南海波斯念八还。

事往置勿言，积厚报岂恡。
毫眉两山尊，照眼双璧润。
衮衮生公侯，世佩斯文印。
譬之水盈科，吾方见其进。

但看来年二三月，柳条堪作打钟槌。

荧起长庚落，霁空秋意宽。
水光涵月白，霜气挟风寒。
舟取北为近，川流泗最安。
鴈声重嘹唳，莫是夜将阑。

平生湖海敝貂裘，一笑周南底滞留。
豪放不妨诗李白，峥嵘何意吏朱游。
悠悠世上难穷事，落落胸中肯著愁。
高兴横秋浑不浅，月明还上武昌楼。

发缄喜读五篇诗，诗到天成分外奇。
五一自应归定位，他时笑领更何疑。

一病能恼安乐性，四病长作一生愁。
借问四休何所好，不令一点上眉头。

沿溪复践云，云边访道人。
水声齐入耳，山色来遶身。
闻君话经济，使我开精神。
少微星在此，飞诏何因循。

公绰志不欲，滕薛非所居。
黄香脱枳栖，仍集东观书。
艅艎不挹浆，鹰隼非捕鱼。
狐裘匪负薪，鼎鬲宁柱车。
物生各有宜，得志皆自如。
违方易故常，操末缪续初。
古贤贵相知，末俗随毁誉。
怀君乏羽翰，临风一踌躇。

北窗看镜意凄然，梦断梁州已七年。
猎猎彩旗春日晚，不堪花外见秋千。

马援枕前叹，张飞帐下怨。
古人有余泪，今日不堪言。
犬豕方逃格，玙璠忽自焚。
共嗟当宁恨，宁复问乾坤。

湖北雨初晴，湖南山尽见。
嵒嵒石帆影，如得海风便。
仙穴茅山峰，彩云时一见。
邀君共探此，异箓残几卷。

金堤头，上有秦女楼。
。

不觉误随车，迷己为他家。
指南却作北，妄意绕天涯。

稻黄扑扑黍油油，野树连山涧自流。
忆得年时冯翊部，谢郎相引上楼头。

莫笑新霜点鬓须，老来却得少工夫。
晨占上古连山易，夜对西真五岳图。
叔夜曾闻高士啸，孔宾岂待异人呼。
眉间喜色谁知得，今日新添火四铢。

日近烟饶还有意，东垣西掖几千株。
牵仍别恨知难尽，夸衒春光恐更无。
解引人情长婉约，巧随风势强盘纡。
天应绣出繁华景，处处茸丝惹路衢。

百尺原头酒色殷，路傍骢马汗斑斑。
别君祇有相思梦，遮莫千山与万山。

梦镜纷纭扰弃余，尚连许国守心俱。
投鞭绝笑保边策，聚米重寻破陇图。
天外悠悠回雁使，眼前扰扰牧猪奴。
移床试向春风坐，面旋飞霙卷一湖。

翠羽啁嘈逐晓风，海仙时遣探芳丛。
徘徊睥睨知何意，怕干时人挟弹弓。

谁家思妇秋捣帛，月苦风凄砧杵悲。
八月九日正长夜，千声万声无了时。
应到天明头尽白，一声添得一茎丝。

去年湖上看花时，拍槛呼鱼酌酒巵。
鱼计主人已非昔，犹惊故处上钩迟。

润色瑳，癯身椭。
飞石尘，供药裹。
以小代大无不可，汝虽眇乎寔磊砢。
摩顶至踵辅衰我，彼方归卧留莫果。
魁梧之才用则左，𠵾然长叹口侈哆。

普证作此像，是相故非真。
虚空无背面，露柱倒生根。
傍提正按低叉手，独掇单提高打躬。
佛魔削迹，凡圣泯踪。
雨过云山空漠漠，日高花影乱重重。

炎官火伞罩中区，病老低垂气不苏。
难学孙儿频饮冷，时将冰水洗霜须。

三洲相接连，断处直如割。
中洲二十里，平沙浄如刷。
云开天四垂，雨晴山一抹。
绿波三万顷，乞与渔翁拨。
纳之窗户间，道人巧点掇。
我来不忍去，倚阑腕欲脱。
草青烟冉冉，柳静浪聒聒。
天风驾沧海，奔突不可遏。
忻然见此翁，句险眼能活。
溯流欲从之，水深春岸阔。

老牯挽犁泥没膝，剡剡青秧针水出。
大麦登场小麦黄，桑柘叶大蚕满筐。
猿鸟初呼聚俦侣，缫丝百箔闻好语。
此时物色不可孤，劝君沽酒提壶卢。

妖星沈雨露，和气满京关。
上将忠勋立，明君法驾还。
顺风调雅乐，夹道序群班。
香泛传宣里，尘清指顾间。
楼台新紫气，云物旧黄山。
晓渭行朝肃，秋郊旷望闲。
庙灵安国步，日角动天颜。
浩浩升平曲，流歌彻百蛮。

蕙兰蹊径失芳期，风雨春深怯减衣。
卷箔高楼惊燕入，挥弦远目送鸿归。
蜂催酿蜜愁花尽，絮扑暄条妬雪飞。
欲识伤春多少恨，试量衣带忖要围。

虚斋簷马自丁东，却在鶑啼燕语中。
整屐欲寻花信息，不知柳絮已随风。

干之下，坤之上。
有一宝，无异相。
刚地描摸出来，便见许多模样。
引一切人到面前，学算鬼丁帐。

命也虽亡矣，但须铭此坟。
朝中寻故事，江外访遗文。
远思归流水，高风寄白云。
忠魂在斯否，义亦不忘君。

满目江山无限情，夫差城郭暮云平。
当时不竞黄池长，一再何由致越兵。

春风小市画桥横，桥北桥南次第行。
绝景惟诗号勍敌，闲愁頼酒作长城。
楼台到处灵和柳，帘幕谁家子晋笙。
薄暮归来渔火閙，放翁自笑欲忘情。

倦倚枯株坐，起寻微迳行。
鱼为凿坏遁，蝉作采薇清。
弹指四时足，闭关群动平。
尽言殊未可，日用本分明。

温谷媚新丰，骊山横半空。
汤池薰水殿，翠木暖烟宫。
起疾逾仙药，无私合圣功。
始知尧舜德，心与万人同。

荒墟忽见翠成堆，错认青山入眼来。
元是松林如此好，不妨归去更勤栽。

偶来游古寺，景逐眼前生。
岩上高僧坐，林间野客行。
望穷沧海远，吟久暮云平。
此境真难到，登临暂适情。

镂裁雪羽元同质，合辑龙沈更一家。
气袭禅僧鼻端白，葩敷溪女鬓唇斜。
牵缠芗色诚虚幻，结习因缘可叹嗟。
芍药调和传汉殿，酴醾脂泽有浑耶。

尧夫非是爱吟诗，诗是尧夫相度时。
合放手时须放手，得开眉处且开眉。
狂情多见好人喜，僻性少为他物移。
只恨一般言不到，尧夫非是爱吟诗。

中外兼权社稷臣，千官齐出拜行尘。
再调公鼎勋庸盛，三受兵符宠命新。
商路雪开旗斾展，楚堤梅发驿亭春。
襄阳风景由来好，重与江山作主人。

佛共众生只此心，悟迷不间古同今。
千名万字何交涉，达法圆光许一针。

青山如主复如宾，相对无言意自真。
富贵不应忘此味，从来世上少闲人。

建水合流三百里，直下富沙如撚指。
溪东披拽缆过西，千丈春风怒涛起。
香轮不解碾清江，造舟贯索成河梁。
年年麦熟梅欲黄，连城千里皆波光。
淳熙太守忧溱洧，问津日夜思无计。
老农叉手愿鸠工，叠石中流使民济。
金珠卖价不计缗，镌瑕断梓功方成。
功成燕雀贺新屋，炳然万栋辉丹青。
插天䗖𬟽横江尾，下压寒潭碧无底。
市声不到画梁间，秋色尽归朱箔里。
我行一月无风波，今朝醉眼翻青罗。
金鳌背路客挥𩍐，玉虹跨浪舟飞梭。
石唇喷尽寒崖雪，雪中电掣金蛇赤。
两岸楼头将相家，八州车马神仙客。
人言辟人推政平，故此特以平政名。
我闻政事平如水，水到不平还作声。

十期九度自参差，彼此无词可遂非。
投老江西沙石畔，鸥盟不请更相违。

岭石水分脊，湖南山尽头。
廛声通海远，塔影插天浮。
香接宝坊界，星联铜柱州。
祖孙凡几到，亦是宿缘不。

道进身垂老，方灵病已侵。
知难逃死籍，犹得遂归心。
星斗开孤剑，尘埃拂素琴。
妄庸常衮衮，谁与论幽深。

粤王山下雾如雨，吹入罗襟楚女啼。
身逐千艘落南去，惟有樯乌飞向西。

毫秃中山砚涤端，社中诗令不容宽。
难追老杜风骚手，徒费昌黎点勘丹。
搜我枯肠须鬓皓，吟公佳句齿牙寒。
自慙浅陋如曹郐，季子观风定不观。

点点更筹清夜徂，昏昏乡月琐窗虚。
梦回忽听狂风雨，明日前村花更疎。

改序念芳辰，烦襟倦日永。
夏木已成阴，公门昼恒静。
长风始飘阁，叠云才吐岭。
坐想离居人，还当惜徂景。

谁知方外客，亦爱酒中仙。
共踏空林月，来寻野渡船。
醉醒非各趣，心迹两忘缘。
江海情何限，秋生蓬鬓边。

老去风光不属身，黄金莫惜买青春。
白头纵作花园主，醉折花枝是别人。

流落湖海间，十载苦卑湿。
生还亦何事，犹未扫余习。
天葩发新句，珠履追旧集。
和篇纷四来，文采各荧熠。
轰𬭎金石动，凄楚风雨急。
土风自难忘，岂类南冠絷。
英英王者后，文武盛爵邑。
清深如古井，短绠未易汲。
如何示同好，醉墨犹我及。
年来穷到底，屋壁徒四立。
此行亦何幸，珠玉得屡挹。
骐𬴊委六辔，万里无险涩。
他年乘高车，何人犹戴笠。

落多秋亦晚，窗外见诸邻。
世上谁惊尽，林间独扫频。
萧骚微月夜，重叠早霜晨。
昨日繁阴在，莺声树树春。

平生拙人事，出走临东藩。
纷此狱讼地，欣乘刀笔闲。
漾舟明湖上，清镜照衰颜。
春风随我来，扫尽冰雪顽。
花开满北渚，水渌到南山。
鱼鸟自翔泳，白云时往还。
吾亦乐吾乐，放怀天地间。
顾视彼夸者，锱铢何足言。

关关啼鸟树交阴，雨过西城野色侵。
避暑谁能陪剧饮，清歌自可涤烦襟。
稻花欲秀蝉初嘒，菱蔓初长水正深。
知有江湖杳然意，扁舟应许共追寻。

岁杪崇朝雪，天涯绝塞城。
冻云连海色，枯木助风声。
怀古情无已，登楼赋未成。
梅花南国思，笛里暮愁生。
。

谁敲拄杖碧溪湾，得见霞城老则山。
对面相惊风鉴旧，论心不放雨镫闲。
浮生梦蚁凄凉外，春事啼鹃远近间。
幸有新诗相慰藉，忍攀垂柳送东还。

落景下高堂，进州泛回溪。
谁谓筑居小，未尽乔木西。
远郊信荒僻，秋色有余凄。
练练峰上雪，纤纤云表霓。
童戏左右岸，罟弋毕提携。
翻倒荷芰乱，指挥径路迷。
得鱼已割鳞，采藕不洗泥。
人情逐鲜美，物贱事已睽。
吾邨蔼暝姿，异舍鸡亦栖。
萧条欲何适，出处无可齐。
衣上见新月，霜中登故畦。
浊醪自初熟，东城多鼓鼙。

几千里地香秔绿，百亿条溪高柳青。
簇簇人烟富鸡犬，太平原野喜初经。

大坟老树列其中，小冢旁堆树亦同。
不世孝忠惟父子，极天愤痛在英雄。
上方有剑谁能请，中国输金使不通。
相对含悲石翁仲，老衰无泪落秋风。

何岭巍峨欲插天，回头人与白云连。
桃花不点寻常路，从此依稀度九仙。

逸人归路远，弟子出山迎。
服药颜犹驻，耽书癖已成。
柴扉多岁月，藜杖见公卿。
更作儒林传，应须载姓名。

负墙结槛太麤疎，真得西山爽气无。
他日棠阴无可纪，负暄曾此镊髭须。

韶光染色如蛾翠，绿湿红鲜水容媚。
苏小慵多兰渚闲，融融浦日䴔䴖寐。
紫骝蹀躞金衔嘶，岸上扬鞭烟草迷。
门外平桥连柳堤，归来晚树黄莺啼。

灵风依伞绣舆深，仗外犹疑警跸音。
不似寻常游幸日，楼前鼓吹却沾襟。

景物诗人见即夸，岂怜高韵说红茶。
牡丹枉用三春力，开得方知不是花。

山色空蒙雪更奇，满空击碎吠琉璃。
寒侵茅屋春无寐，冻合梅花夜不知。
泛泛轻舟胜路滑，洋洋流水乐人饥。
兴来但觉酒肠阔，江海安能实漏巵。

生涯未足怕征科，一日园林几度过。
股倦不嫌花粉重，年年只爱子孙多。

盘磴回廊古塔深，紫芝红药入云寻。
晚吹箫管秋山里，引得猕猴出象林。

赤日可中庭，树影歛不开。
烛龙未肯忙，一步九徘徊。
梦中惊耳鸣，欲觉闻远雷。
屋山奇峰起，欹枕看云来。
变化信难料，转头失崔嵬。
虽然不成雨，风起亦快哉。
槐叶万背白，少振十日埃。
白团岂办此，掷去羞薄才。
蜻蜓泊墙阴，近人故多猜。
墙西岂更热，已去却飞回。

翻海谁能实漏卮，世情分数逐时支。
三年两满何须计，父子初心要自知。

露下瑶簪湿，云生石室寒。
星坛鸾鹤舞，丹灶虎龙蟠。

故人河山秀，独立风神异。
人许白眉长，天姿青云器。
雄辞变文名，高价喧时议。
下笔盈万言，皆合古人意。
一从负能名，数载犹卑位。
宝劒诚可用，烹鲜是虚弃。
昔闻在河上，高卧自无事。
几案终日闲，蒲鞭使人畏。
顷因岁月满，方谢风尘吏。
颂德有舆人，荐贤逢八使。
栖鸾往已屈，驯雀今可嗣。
此道如不移，云霄坐应致。
县前漳水绿，郭外晋山翠。
日得谢客游，时堪陶令醉。
前期今尚远，握手空宴慰。
驿路疎柳长，春城百花媚。
裴回白日隐，暝色含天地。
一鸟向灞陵，孤云送行骑。
夫君多述作，而我常讽味。
赖有琼瑶资，能宽别离思。
槐阴覆堂殿，苔色上阶砌。
鸟倦自归飞，云闲独空㵝。
既将慕幽绝，兼欲看定慧。
遇物忘世缘，还家嬾生计。
无生妄已息，有妄心可制。
心镜常虚明，时人自沦翳。

谁家好事许相过，有酒何妨醉面酡。
兄弟偶同词馆逸，林泉偏傍故园多。
晨钟屡趁伊蒲饭，晚艇时听欵乃歌。
莫遣是非来到耳，只应憨睡奈闲何。

崇朝遘行雨，薄晚屯密云。
缘阶起素沫，竟水聚圆文。
河柳低未举，山花落已芬。
清尊久不荐，淹留遂待君。

阴香装艳入青纱，还与敧眠好事家。
梦里却成三色雨，枕山不敢鬭清华。

春至今朝燕，花时伴独啼。
飞斜珠箔隔，语近画梁低。
帷卷闲窥户，床空暗落泥。
谁能长对此，双去复双栖。

罗浮仙客隐，准拟访丹台。
为国身将老，逢山眼倍开。
月依松上过，风自竹间来。
僧欲延清话，茶香屡拨灰。

浅色閙花堂，清寒熏夜香。
应持燕尾剪，破此麝脐囊。
有恨成春睡，无人见洗粧。
故山烟雨里，寂寞为谁芳。

风霜乌府不谋身，丞掾鸿枢号得人。
九转已欣丹换骨，一麾聊免甑生尘。
时今关陇烟云静，地古岐周气俗淳。
正恐暂均劳逸去，肯容文酒恋朱轮。

北郊时冽，南陆辉处。
奠本虔诚，献弥恭虑。
上延祉福，下承欢豫。
广乐送神，神其整驭。

天寒络纬悲向壁，秋高风露声入怀。

西风日已肃，凉雨霏层阴。
丰泽饱岁事，徂节惊壮心。
寒虫搅夜思，沧浪梦秋衾。
欲谢茂陵病，谁怜庄舄吟。

客寐失通宵，寒声动泬寥。
云容颓玉宇，雪阵搅层霄。
点点楷灰落，亭亭柳絮飘。
文窗斜击纸，老树巧装条。
堕岭筛寒髻，凌波洒碧绡。
风狂初索索，雨细渐瀌瀌。
入酒应愁冻，当炉觉易消。
萧森声势密，飘瞥路岐遥。
蓑冷翁仍钓，山迷客罢樵。
裁纨铺缟素，修月屑琨瑶。
市小琼楼合，时和玉烛调。
三章歌睿制，五板贺寒朝。
吠犬惊南岭，骑馿忆灞桥。
终南忧压脑，少室衒齐腰。
嗟我星霜老，经时鬓发凋。
摘蔬和冻煮，收叶带苏烧。
路滑难求马，衣单悔贳貂。
暖寒谁扫径，莫负紫金蕉。

所困每患失其亲，白首甘为未遇人。
饥目屡常昏皂白，晨炊何敢问新陈。
强颜愧我犹初仕，策足如君即要津。
惜别夜阑重款晤，交情终始暖于春。

孔圣家邹鲁，儒风蔼典坟。
龙骖廻旧宅，凤德咏余芬。
入室神如在，升堂乐似闻。
悬知一王法，今日待明君。

曾见端门万炬灯，天街追逐少年行。
如今老病惟贪睡，懒向州衙看乐棚。

宋玉亭前悲暮秋，阳台路上雨初收。
应缘此处人多别，松竹萧萧也带愁。

拔山力尽霸图隳，倚剑空歌不逝骓。
明月满营天似水，那堪回首别虞姬。

黄祖才非长者俦，祢衡珠碎此江头。
今来鹦鹉洲边过，惟有无情碧水流。

席地为茵寄此生，漥樽独酌有余清。
蓑衣和月卧不醒，江上数峰云自横。

明月在天上，流光遍草莱。
平生一樽酒，思与故人开。

扁舟泊枉渚，邈在大江南。
风云鬭未息，波涛战方酣。
闭关坐明窗，开卷穷幽探。
气寒觉火冷，志苦思蘖甘。
深炷一炉香，默默聊自参。
半世徒扰扰，忙如未茧蚕。
又若伏枥马，未脱辔与衔。
逝将归山林，瓶锡寄一岩。
愿从祖师六，不学黄庭三。
得此无所得，超然离圣凡。

吾门非北海，安得客满坐。
有亭名率饮，邻里日相过。

山间风定水天深，闲望谁陪讲后吟。
篙子船来应有语，几回明月去相寻。

艺祖开皇极，何心畀后昆。
天将翊尧运，世复见汤孙。
武接规模在，仁追典则存。
煌煌宋宗社，永永配乾坤。

十里迎春水面开，橹声不动柁声催。
春山转处疑江尽，白鸟迎人曲折来。

听断帘方卷，遗留事已传。
继承知有后，建立许谁先。
救弊趋中道，论功列上仙。
九重空怨慕，霜露凤台前。

斯文元祐间，一代人物好。
我生嗟已后，不及见此老。
朅来东坡上，雪堂亚荒草。
此州三家村，大江流浩浩。
四海矜重名，六丁护残藁。
伤心逐客令，失脚空山道。
昔为魑魅憎，今作神明祷。
小桥行吟处，风叶付谁扫。

谁把琵琶清夜弹，香山静听谱无难。
江州自古成佳话，亭上于今美大观。
湓浦新流春涨碧，匡庐徐转朔风寒。
游人不乏留题兴，孰擅骚情踞坫坛。

一筇九节添行李，用得人间处处尊。
只要上山行饱饭，莫将风雪打人门。

人心显著道心微，体认深时始得知。
若不沈潜格至理，虽多言语亦奚为。

昌歜佳辰风自南，黄梅酿出雨𩭹𩭹。
绮琴绣段能分似，报不如仪独不惭。

张许昭鸿烈，南雷贾共灵。
无瑕双白璧，有曜五华星。
怀哲音容在，伤时涕泪零。
向来丹凤阙，犹带犬羊腥。

小雨郊原净，轻风生早凉。
歌声激离思，酒力壮悲肠。
默计去程远，预知宵梦长。
乡关足清赏，一一寄诗章。

聚嘲丛谤腐儒痴，江海漂零酒一巵。
闲把至音调绿绮，朗吟新句写乌丝。

凤台何逶迤，嬴女管参差。
一旦彩云至，身去无还期。
遗曲此台上，世人多学吹。
一吹一落泪，至今怜玉姿。

爣爣皎日，歘入于地。
厥晦厥贞，如王入焉。

冻鸦胶树水云迷，雀语相邀作早栖。
浄扫门庭延雪集，可容圭璧委尘泥。

迈往高风不可攀，老成今独见波澜。
平生嗜好如漫叟，更在浯溪烟水间。

韩范诸公各一时，贤豪久速系安危。
从来功业知难就，未敢先赓庆历诗。

万事根本初难明，声之所发由声声。
不有智者抉其□，直如宝剑埋丰城。
风生风济孰嘘吸，制作解成琴与筝。
矧兹江汉泻荆楚，含桃初熟飞流莺。
波涛暗逐岁月长，激激滩际春雷谹。
白沙湖边更湍急，五磨因缘资养生。
城中鞭驴喘欲死，亦或人劳僵自横。
借令麦破面浮玉，青蝇遽集争营营。
迺知此策最长利，朱墨岂复嗤南荣。
天轮地轴骇昼夜，仿佛飓扇吹苍瀛。
游江夫人俨然坐，蛟龙不动如石鲸。
只应神物亦持护，我辈何妨双耳清。

干不一动，静专动直。
坤不一静，静翕动辟。
艮不一止，动静以时。
本体如是，偏主则非。
惟学初机，贵以静入。
以至终养，贵以静习。
本体既然，动静一如。
乾坤合德，无二无余。
心为天君，尊无伦比。
圣贤言心，初无论拟。
心比于镜，佛说云然。
镜虽有光，孰拟心天。
镜光则死，心光则活。
活则不滞，死则不豁。
佛法寂灭，匪干匪坤。
若复本心，非彼能昏。
人以欲动，非动之性。
所以贵静，自动自静。
其道光明，无物可并。
惟省尽伦，是为全人。
眼高四海，至此乃真。

大道连国门，东西种杨柳。
葳蕤君不见，褭娜垂来久。
缘枝栖暝禽，雄去雌独吟。
余花怨春尽，微月起秋阴。
坐望窗中蝶，起攀枝上叶。
好风吹长条，妸娜何如妾。
妾见柳园新，高楼四五春。
莫吹胡塞曲，愁杀陇头人。

行随流水声，步出哀壑底。
绿树枝相樛，白涧石齿齿。
树石无穷年，流水日千里。

风饕雪虐长精神，冷叶疎花次第匀。
今日含毫与题品，更无篇什写清新。

日者悲离索，公今又眇冥。
门人办韩集，子舍得韦经。
此去念筑室，空来闻过庭。
平生无路见，终古泣松铭。

千骑拥朱轓，青霞昼绣还。
复寻题柱迹，重过弃𦈡关。
晓栈流云湿，秋湖脱叶殷。
久游今得意，真不愧江山。

中宵爽气入衾裯，簷雨浪浪晓末收。
三伏炎歊扫除尽，待教明月放清秋。

吾家奕奕茂芝兰，士论尤推季孟间。
挟策可怜埸屋老，杜门空对水云间。
嗟余屏迹常多病，幸尔论心数解颜。
乘兴过从无复日，忍将愁眼望西山。

一夜乾坤雨乍晴，归云无数宿苍屏。
白衣已晒青山晓，茅屋主人犹未醒。

烟畦朝𣃁药，雪涧夜淘丹。
仄径何曾崄，单袍不觉寒。

我公政事谁与俦，宛似当年陈太丘。
德星光芒临宝婺，和气薰蒸凌素秋。
天理人为默相应，果见丰盈入讴咏。
浙滨诸郡正忧劳，谷上三农独欢庆。
雨调风若无乖愆，六穟三禾大有年。
不须更看斗魁覆，赐自我公休论天。
朝廷勤勤念方面，天以公从人主愿。
返火还珠昔谩闻，多稌遗秉今才见。
德度恢恢真绝伦，北斗以南能几人。
绣衣风宪荣光近，熊轼威仪恩命新。
荆溪之子少也贱，为米折腰来佐县。
五袴于今预蜀歌，三语何时同晋掾。
公不见黄金百镒未为优，季布一诺百不愁。
又不见李白不愿万户侯，惟愿一识韩荆州。
贱子闻公名已久，今幸将身托趋走。
短歌不惜赋渔阳，此声未便羞鸡口。

夜久无眠秋气清，烛花频剪欲三更。
铺床凉满梧桐月，月在梧桐缺处明。

免呼鉴义与尚书，师卸金栏我珮鱼。
扈豹尾车侬老矣，升狮子座者谁欤。
草鞋曾徧三千界，雪顶今皆八十余。
台岭壶山隔修阻，可无一字问何如。

幸见仙才领郡初，郡城孤峭似仙居。
杉萝色里游亭榭，瀑布声中阅簿书。
德重自将天子合，情高元与世人疎。
寒潭是处清连底，宾席何心望食鱼。

出门皆有托，君去独何亲。
阙下新交少，天涯旧业贫。
烟寒岳树暝，雪后岭梅春。
圣代留昆玉，那令愧郄诜。

当时高蹈翰墨场，江南李氏洛下杨。
二人殁后数来者，西台唯有尚书郎。
篆科草圣凡几家，奄有汉魏跨两唐。
纸摹石镂见仿佛，曾未得似君家藏。
侧厘数幅冰不及，字体欹倾墨犹湿。
明窗棐几开卷看，坐客失床皆起立。
新春一声雷未闻，何得龙蛇已惊蛰。
仲将伯英无后尘，迩来此公下笔亲。
使之早出见李卫，不独右军能逼人。
枯林栖鸦满僧院，秀句争传两京遍。
文工墨妙九原荒，伊洛气象今凄凉。
夜光入手爱不得，还君复入古锦囊。
此后临池无笔法，时时梦到君书堂。

占败气，扫帚又如虹。
卷席悬衣灰色样，卧尸无首覆船同，战彼不须攻。

惜矣戴良诞，贤哉庾域诚。
真能感鹤唳，何至学馿鸣。

寒阶响叶终日静，剥啄欣闻人叩关。
一听清言风洒座，几回幽梦月沈山。
遗珠未许留沧海，老骥终闻在六闲。
献策明光岂无用，人心久矣厌多艰。

短策穿幽径，山樵半掩扉。
月斜林影薄，石尽水声微。
一犬隔篱吠，孤僧何处归。
相逢松下立，风露满秋衣。

芳根出涧底，秀木依墙东。
莫顾一时好，当观三世空。

洞房华褥绣芙蓉，惹得天香馥正浓。
凤觜续弦新跨凤，龙头有婿又乘龙。
人间二月春光好，魁下三台瑞彩重。
酬劝不须辞烂醉，诏书已下紫泥封。

碧溪穷欲尽，回棹喜山家。
曲岸深迷竹，平滩下见沙。
悬窠巧妇子，拂水剪刀花。
好是栖心地，人间路不遐。

古洞闳深势崛盘，云连十丈地平宽。
水帘纷若排珠琲，石阙依然耸翠峦。
绿树成阴期勿剪，清溪当暑不胜寒。
数椽傥遂谐幽隠，应有高人咏钓盘。

春王正月附人书，踵报祠官赋遂初。
到处频成询所寓，忽能为说已谋居。
苏州旧日诗无敌，严濑从来画不如。
东馆轻舟虽若驶，可辞蹑履到阶除。

漠漠沙堤烟，堤西雉子斑。
雉声何角角，麦秀桑阴闲。
游丝荡平绿，明灭时相续。
白马金络头，东风故城曲。
故城殷贵嫔，曾占未来春。
自从香骨化，飞作马蹄尘。

设罗门巷静，草深山更幽。
何事勤诛锄，杖屦来羊求。
王孙未归楚，苌弘已弃周。
惜此年年绿，君其勿剪休。

北风吹我上金台，忍见蛾眉堕马嵬。
宴罢蟠桃王母去，江南肠断贺方回。

已毕林中事，云烟隔暮城。
古松知鹤老，沙水见鱼行。
孤坐形生影，穷吟谷应声。
嗜茶因识谱，寻药忽遗名。
日吉期蜂分，山晴放犊耕。
喜幽从地僻，不学负时清。
缘荠同家食，披藤发野情。
松庐极邻并，归计几时成。

都门柳色朝朝新，念尔今为江上人。
穆陵关带清风远，彭蠡湖连芳草春。
泊舟借问西林寺，晓听猿声在山翠。
浔阳北望鸿鴈回，湓水东流客心醉。
须知圣代举贤良，不使遗才滞一方。
应见鄱阳虎符守，思归共指白云乡。

清明微雨欲开时，收拾狂香付整齐。
但得浣花春在眼，不须枝上杜鹃啼。

天随漫解理艇，不惯霜后霜前。
幸自竹篙闲著，抛来借与邻船。

四海指掌上，西浙复制置。
机张要省括，万里发中秘。
制劄天边来，夺我嘉兴尉。
风流谁后人，太史山谷氏。
老成负大才，初筮仅小试。
雷行换风采，鼓作起憔悴。
游刃绰有余，走笔浩无愧。
青青岁寒姿，松柏森劲气。
层冰几重重，坚可敌阳𪸕。
置之筹幄中，秉心端不二。
讨贼先正名，逆顺有大义。
昼夜运日月，东生定西坠。
终古大明照，不照此丑类。
送死须臾尔，清宁一天地。
公在谁相知，郡守股肱寄。
公去谁相思，邦民共相企。
白发我独悲，青云公自喜。
顾此金兰心，终始永同味。
去住路两岐，别酒重三喟。
江湖年华晚，万物回春意。
吟边一筹先，寄我空中字。

寒劲无遗暖，晴行失老怀。
叶飞枫骨立，萍尽沼奁开。
路好仍回首，泥残敢放鞋。
登临不须尽，留眼要重来。

安稳侵晨发，杭桥薄暮休。
山穷多石峙，渡涉乱川流。
野性安猿马，归心逐鹭鸥。
时平从路险，吾在岂人谋。

自觉劳生万事非，宦心从此更迟迟。
凄凉好饮悲春酒，闲暇犹吟送老诗。
轩冕去来皆外物，云山早晚是归期。
怀民报国终无术，空负惭颜对一麾。

噫声初发窍，巨浸倏漫空。
我欲镌箕毕，为天节雨风。

蜿蜒寒碧卷深清，一洒甘霖泽万生。
此际莫惊蟠蛰好，近冬时节不妨晴。

笑贾长江惜语离，苦留春到五更时。
怕伤怀似阳关别，何似悠然睡莫知。

四海飘零似落花，十年秋鬓带霜华。
归无驷马空题柱，敝尽貂裘忙到家。
触目半成愁境界，安心旋办老生涯。
可怜持蟹持杯手，小圃携锄学种瓜。

略略春晴天亦悭，雷惊雨作转头间。
浮云又逐东风起，不见前山出髻鬟。

穷释子，口称贫，雪曲高歌和没人。
往来问道无言说，月在青天水在缾。

鹊声去复回，虫丝长复短。
江村石枕冷，一睫春梦断。
明朝骑马且重来，日迟更为杨花煖。

四十年来家国，三千里地山河。
凤阙龙楼连霄汉，玉树琼枝作烟萝，几曾识干戈？
一旦归为臣虏，沈腰潘鬓销磨。
最是苍黄辞庙日，教坊独奏别离歌，垂泪对宫娥。

云满长空雨满山，凄凄风色变新寒。
夜来白帝将秋去，万树淋漓哭不干。

诵读未多才思悭，数编遗丑落人间。
洪音互杂蛙蝉奏，封事宜投虎豹关。
杨震有知金忍受，相如未死璧终还。
且须静守心斋坐，学取箪瓢陋巷颜。

越侯宾客有辉光，领袖今年得望郎。
诗似拾遗留剑外，才如处士去河阳。
到时晚荔论园买，旧日春茶洗盏尝。
璧水同寮几人在，賸将书疏及沧浪。

𫏐收丹陛迹，独往乱山居。
入雪知人远，眠云觉俗虚。
足垂岩顶石，缨濯洞中渠。
只见僧酬答，新归绝壑书。

玉台孤耸出尘寰，碧瓦朱甍缥缈间。
爽气遥通天际月，沧波不隔海中山。
潮平贾客连樯至，日晚耕牛带犊还。
安得此身生羽翼，便乘风驭叩天关。

不到仙山二十年，道人双鬓亦皤然。
却看翠岭千寻石，又泛清溪九曲船。
目极已高聊自喜，身轻欲上可无缘。
只应猿鹤遥相认，笑我归耕未有田。

峥嵘梵阁碍银潢，且对畦衣问马王。
落日断云连楚粤，缺钟坏像杂梁唐。
英豪已往雄图歇，栋宇犹存古意荒。
惆怅石湖题柱在，倚栏无句独凄凉。

姮娥归处月华深。
。

仙山佛国本同归，世路玄关两背驰。
到处不妨闲卜筑，流年自可数期颐。
遥知小槛临廛市，定有新松长棘茨。
谁道茅簷劣容膝，海天风雨看纷披。

镜湖归隐老黄冠，布褐萧然一室宽。
灯影青荧人未睡，雨声点滴夜将阑。
四朝出处朋侪尽，半世漂流骨相寒。
青史无名端可耻，著书留与后人看。

幡然弃旧习，布裙牵鹿车。
拜姑礼云毕，提瓮汲自如。
富贵此一时，何可忘厥初。

晚窃官囊五斗陈，笑谈犹喜奉冠巾。
望尘罗拜何曾觧，拄笏看山了不嗔。
自古知心能有几，如公厚德更何人。
锦帆画舸江边路，愁看飞花落絮春。

百年弹指顷，群动不遑夕。
娈彼惰游者，长夜浮太白。
豪侠旁无人，卧我楼百尺。
衲子缚禅静，不敢践桑陌。
武夫髀肉满，睥睨候边隙。
道家求不死，真火养阴赫。
躁人干速化，自点雷门额。
书生苦穿凿，奇字穷鸟迹。
何如吾老农，一雨犂春泽。
相忘与鸡豚，所辨才菽麦。
不闻有孔子，安识由与赤。
纷纷举世士，肝胆自疆埸。
老翁捧腹笑，空洞无一积。
有来问时事，请以臆对客。

浣纱游女出关东，旧迹新词一梦中。
槐陌柳亭何限事，年年回首向春风。

如酥小雨压芳尘，曲槛重来花更新。
莫怪东风钟异美，独将仙种殿余春。
愧非阿母池邉客，喜见阳台梦里人。
犹恨此生输蛱蝶，偷香抱蕊往来频。

京中曹局无多事，寒食贫儿要在家。
遮莫杏园胜别处，亦须归看傍村花。

我若自赞，云居罗汉。
我若自毁，无主饿鬼。
赞之不欣，毁之不嗔。
毁誉不动，东鲁西秦。

一簪华髪一床书，尽日新亭适意无。
莫道长安天样远，长安自不厌江湖。

人间酒客兼诗客，天上文星与将星。

耕者劳筋苦骨余，富家仓廪始多储。
及饥合发方牢闭，不识私家得食诸。

只有心情在，都无言语吟。
子官忻见面，翁节苦为心。
霜雪岁云暮，风雷冬已深。
老身相望处，徒益鬓华侵。

夜雪腊前冻，朝阳春后苏。
人怜疎蕊瘦，花笑病翁臞。
露白能多少，寻春似有无。
诗催全不力，煮水换铜壶。

隐约开旸谷，坐看云气升。
地神如献秀，一色露山棱。

海内兵方起，离筵泪易垂。
怜君负米去，惜此落花时。
想忆看来信，相宽指后期。
殷勤手中柳，此是向南枝。

山庄杖屦饱相从，每月须拚十日中。
鼎足三人同宿留，瓮头一盏奉从容。
别来不隔千山月，旧赏难乘两腋风。
更想先生新活计，烟波别业兴方浓。

前林夏雨歇，为我生凉风。
一室烦暑外，众山清景中。
忘归亲野水，适性许云鸿。
萧散都曹吏，还将静者同。

山川非晋土，悲泣效楚囚。
一语强自慰，凄迷望神州。
刺史下荆水，司农来石头。
土园管夷吾，过计非私忧。

读罢黄庭倦倚楼，乱云挟雨过湖头。
年来无复登临思，闲撚黄花送暮秋。

银罂翠筦恰冬时，近腊金门赐口脂。
无数槐笼擎积雪，日华渐上万年枝。

此垆当日饮神仙，醉倒和衣壁上眠。
酒醒兴阑人不见，但留佳话古今传。

雪儿按瑟侯门妬，玉女偷花帝座嗔。
彼美人兮笑林薄，风流别是一家春。

不见东坡老弟昆，文章浩荡失渊源。
眉山当日人何在，曲阜他年履尚存。
试想研磨虽有处，欲寻斧凿见无痕。
计功何必惭周鼎，会使词林百怪奔。

白璧犹书唐岁月，都城更记旧朝廷。
如何六代明天子，不及缁衣独有灵。

一带峰峦云更遮，倒骑铁马过流沙。
东西南北中央佛，共饮乾坤一椀茶。

不堪烦暑病荒城，六月翛然寓野亭。
珍重南山且归去，再来相望雨中青。

后稷文王世几传，武王方得天下全。
成康昭穆及共懿，孝夷之后厉兼宣。
幽王见杀平王立，以上凡经四百年。

风开半村雨，月吐四更潮。
静处常参省，从来本寂寥。
天机双鹤唳，霜信一鸿飘。
短发梳还痒，寒釭凝不摇。

篱菊花稀砌桐落，树阴离离日色薄。
单幕疎帘贫寂莫，凉风冷露秋萧索。
光阴流转忽已晚，颜色凋残不如昨。
莱妻卧病月明时，不捣寒衣空捣药。

夜寒错认定盘星，金屑霏霏翳眼睛。
教坏平人至今日，惺惺刬地不惺惺。

林昏月落淮南夜，还忆江清水见沙。
冰雪为魂玉在侧，了知不是梦梨花。

海上神仙不知数，无人觧说三山路。
舟中仿佛见霞裾，弱水波深不堪度。
青天那得白日升，仁能爱物功乃成。
秦汉之君俱好武，枉从方士求长生。
从来定乱必以战，公以不战为中兴。
两朝岁活数百万，报公福禄知难名。
只今潭潭开二府，富贵如山泽如雨。
经殿时闻御幄香，日对清光接天语。
归来下马复过庭，一德楼边柳阴舞。
天上频移瑇瑁筵，琼浆赐酒如流泉。
盛事传观作图画，蕊珠何处求群仙。
皇天报德何时足，政恐天心似人欲。
会从四世数五公，何止长年是公福。

平生志业独相知，早结云山老去期。
初作学官常共宿，晚登朝列暂同时。
闲来各数经过地，醉后齐吟唱和诗。
今日春风花满宅，入门行哭见灵帷。

巡礼诸方徧，无心问世缘。
东西南北路，一十二三年。
夜色临城月，猿声隔树烟。
坐来幽兴在，对景觅诗联。

积雪日出杲，雪飞梅已残。
朋游要及时，阁邻有遐观。
乘此芜秽平，快览天宇宽。
霁色混银界，旷望连江干。
山如白毫相，滉溢清扬端。
一气转浩渺，万里皆弥漫。
优哉赋梁苑，想像排广寒。

羸病不堪金束腰，永怀江海旧渔樵。
对床贪听连宵雨，奏事惊同朔旦朝。
大耿功名元自异，中茅服食旧相要。
一封同上怜狂直，诏许昌言頼有尧。

头风目眩乘衰老，祗有增加岂有瘳。
花发眼中犹足怪，柳生肘上亦须休。
大窠罗绮看才辨，小字文书见便愁。
必若不能分黑白，却应无悔复无尤。

至后雨如泻，晴来热更多。
簿书沾汗垢，岩石思藤萝。
頼有祠宫静，时容俗客过。
老郎无不可，公子亦能和。
道胜还相接，禅迷屡见诃。
清凉生绝念，烦暑散沉疴。
古木便张幄，鸣禽巧当歌。
桃香呈绛颊，瓜熟裹青罗。
饭细经唇滑，茶新到腹薖。
剧谈时自笑，饱食更无它。
适意未应厌，后游真若何。
官居邻曲沼，田畎助清波。
晚照明疏柳，微风响众荷。
轻舟尚可载，小雨试渔蓑。

禁掖乘欢饮兴浓，笙歌围绕尽芳容。
玉人相对赓酬劝，忽奏葵花一宝钟。

羡君济上墅，胜概不可名。
泉石与松竹，声影交相清。
周墙数百堵，版筑皆亲营。
箕尾出南极，直对茅轩明。
陶庐自爱乐，蒋径堪逢迎。
但恐赤松子，到此难忘情。
拾却留侯伴，从吾林下行。

忠孝一生心。

古昔诗客长风骚，云间野鹤鸣九皋。
六丁极天十万遭，摄提执策穷牛毛。
玄珠罔象谁能及，或长壮丽称雄豪。
九原杀气横天高，朔风吹雪沾霜刀。
衔枚束甲夜渡洮，军中壮士秉白旄。
忿怒不可拔一毫，白狐几腋成一袍。
东溟一钓连六鼇，二长不同各有劳。
吟咏至审公讥褒，咏斋之乐真陶陶。
君毋独乐愈自高，亦当以手援儿曹。

西风不管鹊巢寒，成阵飘来响更干。
最是山房秋思客，梦回疑作雨声看。

华榜危楼岂浪名，人间四者此环幷。
日知光景无虚度，时觉清风满座生。
庾亮据床谈兴逸，仲宣倚槛客愁轻。
眼前此乐难兼得，许我登临载酒行。

秋风起函谷，劲气动河山。
偃松千岭上，杂雨二陵间。
低云愁广隰，落日惨重关。
此时飘紫气，应验真人还。

天地日月如等闲，卢仝四十无往还。
唯有一片心脾骨，巉岩崒硉兀郁律。
刀劒为峰㟧，平地放著高如昆仑山。
天不容，地不受，日月不敢偷照耀。
神农画八卦，凿破天心胸。
女娲本是伏羲妇，恐天怒。
捣炼五色石，引日月之针，五星之缕把天补。
补了三日不肯归壻家，走向日中放老鵶。
月里栽桂养虾𢋙，天公发怒化龙蛇。
此龙此蛇得死病，神农合药救死命。
天怪神农党龙蛇，罚神农为牛头。
令载元气车，不知药中有毒药。
药杀元气天不觉，尔来天地不神圣。
日月之光无正定，不知元气元不死。
忽闻空中唤马异，马异若不是祥瑞。
空中敢道不容易，昨日仝不仝，异自异，是谓大仝而小异。
今日仝自仝，异不异，是谓仝不往兮异不至。
直当中兮动天地，白玉璞里斵出相思心。
黄金鑛里铸出相思泪，忽闻空中崩崖倒谷声。
绝胜明珠千万斛，买得西施南威一双婢。
此婢娇饶恼杀人，凝脂为肤翡翠裙。
唯解画眉朱点唇，自从获得君。
敲金𪭢玉凌浮云，却返顾。
一双婢子何足云，平生结交若少人。
忆君眼前如见君，青云欲开白日没。
天眼不见此奇骨，此骨纵横奇又奇。
千岁万岁枯松枝，半折半残压山谷。
盘根蹙节成蛟螭，忽雷霹雳卒风暴雨撼不动。
欲动不动千变万化总是鳞皴皮，此奇怪物不可欺。
卢仝见马异文章，酌得马异胸中事。
风姿骨本恰如此，是不是。

层城填华屋，政尔无好风。
沉沉古殿闭，一洗万浊空。
端知黄面老，真有清净功。

城上湖光暖欲波，美人唱我踏春歌。
鲁公宾客皆诗酒，谁是神仙张志和。

平明雾霭雨初晴，儿子敲针作钓成。
香饵小，茧丝轻，钓得鱼儿不识名。

智者在不惑，君子贵知几。
彼昏有耳目，无能辨是非。
蜀犬尽鸣吠，羲轮自光辉。
古人不可作，垂涕沾吾衣。

王子乔，爱神仙，七月七日上宾天。
白虎摇瑟凤吹笙，乘骑云气吸日精。
吸日精，长不归，遗庙今在而人非。
空望山头草，草露湿君衣。

腊月二十五，一曲重新举。
唱寡兮和稀，韵高兮调古。
堪悲堪笑老东山，谩说豆子山前打瓦鼓。

病身偏与静相宜，著意悠悠定自痴。
兀坐南窗了无语，篆花萦处一星移。

玉人罢浴试梅粧，诗客挥毫落夜光。
因病覆觞今破戒，为渠豪饮为君狂。

客心日日是尘埃，寄语家山好在哉。
流水松风无梦寐，谁能特地抱琴来。

夜雨翻盆晓未停，看山两眼几时青。
不知溪面添多少，水满方池涨绿萍。

十二楼居五碧城，祠官多识汉名卿。
蓬莱仙客飞升早，不向丹台稍刻名。

呼嗟乎丕，摧干弱支。
予读此诗，何异乎煮豆而燃萁。
吊古以诗，观帖以奇。
瑶钿银泥，以侈厥题。

黄金面色是其人，手抱珠鞭役鬼神。
疾步徐趍呈雅舞，宛如丹凤舞尧春。

耳白无盖世名，眼碧有奇中语。
老夫定非醉翁，斯人莫是初祖。

杏褪残花点碧轻，残花含恨脱红英。
树连翠筿围春昼，风入青山送雨声。
不办扁舟访安道，何妨莲社醉渊明。
如公自是銮坡具，盍与吾君致太平。

画师端为谁，钓者亦安在。
我不识若人，相望大千内。

并刀越砥磨，天奈北风何。
到处闻流杵，何时报止戈。
逃藏愁木栅，沦落泣毬窝。
多少岩阿□，真成病伏波。

谢公何岁掩松楸，双鹤依然傍玉楼。
朱顶巑岏荒草上，雪毛零落小池头。
蓬瀛路断君何在，云水情深我尚留。
他日若来华表上，更添多少令威愁。

黄堂曾著宰官身，仿佛儿时记不真。
图志虽存千载旧，栋梁安有百年新。
繁华开落无三日，双桧轮囷经几春。
应比首阳高节士，采薇不食为求仁。

忆在军中为记室，谢公门馆事皆知。
谦卑若妇初嫔日，俭素犹夫未贵时。
病了死生惟点首，晚忧家国每颦眉。
旧人独有任安在，揽涕西风献些词。

阿姉云鬒融翠翘，主翁缟发明金貂。
军功告身博一粲，嬖奴铜绶华臀腰。
有民有社桔柏渚，腥风怪电腾炎熛。
望青采木起生庙，奴主分席城狐骄。
延年国钊怙女宠，无此土木丹青妖。
居人侧目路人指，把炬睥睨桓宫焦。
维唐益昌有循吏，身代挽𫄴宽科徭。
婆娑棠芾满江浒，不与霜后菰蒲凋。
邦人扣县合词请，撤彼祔此安群嚣。
青袍角带俨如在，云车风马手可招。
前荣后寝曼且硕，庭容百骑鸣箎箫。
龟蛇琢铺閟烟燎，卫卒拔剑垂彤弨。
去思香火几百祀，丛庐风雨寒萧萧。
眼前突兀忽见此，天实假手金屋娇。
吁嗟势来不足恃，秋云变灭春冰消。
桐乡烝尝麟阁画，未省随手遭人祧。
君不见江原清献楠，新繁卫公柏，苍干合抱干云霄。
万牛拽倒斫庙柱，售谀荐佞喘猲獢。
只今还有楮钱肯向荒庭烧。

风吹芦叶江头路，江水江天共秋暮。
边淮寒早客行稀，只有征鸿向南去。
征鸿自去书不来，远衣未寄凭谁催。
孤城惨咽暮笳起，城下荒榛接淮水。

破讷沙头雁正飞，䴙鹈泉上战初归。
平明日出东南地，满碛寒光生铁衣。

锦帆翠楫照吴川，系缆犹存石岿然。
刻佛未灵山鬼过，西风吹动鲍鱼船。

吾爱陶靖节，有琴常自随。
无弦人莫听，此乐有谁知。
君子笃自信，众人喜随时。
其中苟有得，外物竟何为。
寄谢伯牙子，何须钟子期。

蚁国槐为穴，蜂衙蜜作房。
采花与旋磨，辛苦知尊王。
胡为枭獍生，思食父母肠。
彼微有尊卑，此大相灭亡。
物情有不齐，使我心忧伤。

谁移花本瓦盆中，怪底幽香度晓风。
白石清泉助潇洒，疎枝瘦叶缀玲珑。
晴窗坐对情无那，午枕清眠梦亦通。
小品纷敷生意足，信知人力夺天工。

爱君诗好韵倔奇，快如天马不容羁。
惜君有钱不沽酒，尽日苦吟难疗饥。
我生真成错料事，陈子生涯畧相似。
敢持短兵与君接，笑我老来长退怯。
空山一夜雪盈阶，轩窗晃耀如瑶台。
尊中尚喜有余绿，红潮两颊心悠哉。
安得万里江，变作葡萄醅。
笑呼姮娥共起舞，夜阑更酌北斗杯。
一醉三千年，从教海水扬尘埃。
妻孥笑我言，此乐恐未谐，典衣且复沽茅柴。
淮南有薄田，与汝归去来。
愿身长健眉长开，好插梅花醉几回。

微雨侵晚阳，连山半藏碧。
林端陟香榭，云外迟来客。
孤村凝片烟，去水生远白。
但隹川原趣，不觉城池夕。
更喜眼中人，清光渐咫尺。

嵌空天影落元间，更著梅花迥莫攀。
休说横斜欠清浅，此岩正不减孤山。

万里求文教，王春怆别离。
一传不住相，归集祖行诗。
举笔论蕃意，焚香问汉仪。
莫言沧海濶，杯度自应知。

平昔雌黄悯圣丘，预知钩吻卒难收。
狼牙狗舌须防已，拟向前湖觅败舟。

未容谷雨泪胭脂，且趁晴风小小吹。
镜里日高酣睡起，也须瘦了一分肌。

平生黄卷里，老罢白鸥边。
莫作惊人语，深参饱睡禅。
随堂姑一钵，唤客或三鳣。
宁要苏司业，时时与酒钱。

昔年行乐及芳时，一上丹梯桂一枝。
笑问江头醉公子，饶君满把曲尘丝。

去年昨日我离家，转眼俄惊阅岁华。
春草池塘长入梦，不堪两度见荷花。

病卧僧房两月多，英雄壮志渐消磨。
昨宵饮药疑尝胆，今日披衣似挽戈。
分付家人扶旅榇，莫教释子念弥陀。
此心不死谁如我，临了连声三渡河。

引弓风俗可伤嗟，满目清溪与白沙。
封域虽长编户少，隔山才见两三家。

星流水国夜然灯，月印江天明似镜。
隐显无私位不该，依稀拟动成偏正。

俊誉由来服搢绅，更烦余略霁边尘。
威留玉帐时无战，班入金华地最亲。
昔看草辞知大笔，今荣除馆识嘉宾。
一章求旧人知否，媮俗都融郢曲春。

赠我新诗字字奇，一奁八百颗珠玑。
问侬佳句如何法，无法无盂也没衣。

云低未成雪，寒气已侵席。
冻醪倾白浊，干果列紫赤。
风微时破面，亭敞宜张帟。
来望野兴通，古城何额额。
邀射弓钧开，破的翦羽白。
助中声喧呼，不觉屡倾帻。
醉惊一发功，谁许百金易。
非等将帅能，聊将宾友适。
中酒作暴谑，心亲语多剧。
吾侪固不羁，安可限常格。
去忌无俗流，起酌惊臧获。
八龙观诸韩，头角相戢迫。
参差玉峰前，爱慕不知夕。
谁嗟短景移，能使吝情释。
为贺主人翁，贤甥无久隔。
此会举世稀，频频奚所惜。

入夜雨声急，坐愁衾枕单。
春归千里恨，梦断五更寒。
遣兴芳樽满，惊心节物残。
山城近野水，半夜有归翰。

竹里过红桥，花间藉绿苗。
池凉醒别酒，山翠拂行镳。
凤去妆楼闭，凫飞叶县遥。

头风间作已全轻，山雨虽频却快晴。
窗外时时度花片，林梢处处送鶑声。
地偏无客谈闲事，麦熟逢人乐太平。
不为衰迟辜节物，一瓯羊骆荐朱樱。

琳宫金刹接林峦，一径潜通竹树寒。
是处尘埃皆可息，时清终未忍辞官。

昔在童蒙岁，学礼暨诗书。
肃肃秉庭训，罔敢宁斯须。
积习将一纪，心目多勤劬。
本此修拙辞，阶之登仕途。
得以施所学，闻者谓之迂。
吾道固未行，或嗤为腐儒。
腐诚如所云，儒非吾敢居。
时英贱民政，亦诮官之麄。
嘉言屡诒勗，周旋画伟谟。
胡不事章句，清贵无加于。
我闻今学者，为人不自图。
六朝文物壅，化源由是枯。
华文媿不能，迷深甘守株。
古人不得见，临风重欷歔。

粉堞五七里，青帘三四家。
客沽北府酒，女唱后庭花。

吾衰倦对客，晤语惟青山。
修竹引清风，时为掩柴关。
今晨何人来，踏破莓苔斑。
惊顾复自喜，不妨伴虚闲。

西来将相位兼雄，不与诸君觐礼同。
早变山东知顺命，新收济上立殊功。
朝官叙谒趋门外，恩使喧迎满路中。
阊阖晓开铜漏静，身当受册大明宫。

侧叠万古石，横为白马矶。
乱流若电转，举櫂扬珠辉。
临驿卷缇幕，升堂接绣衣。
情亲不避马，为我解霜威。

清明三十里，疏凿高下通。
西南引潏水，北入太极宫。
居民昔为利，旧迹今可穷。
时见断石甃，龙盘戏云风。

寄酒全清达，论交不世情。
远猷期变俗，直气反伤生。
属纩无妻子，营坟尚弟兄。
九原那可作，肠断买山盟。

汉唐礼乐成三代，南北车书又一家。
鸣鹿歌诗将意厚，臣忠端出自宾嘉。

鲁侯作南门，春秋书不时。
嗟予春暮来，复遣秋暮归。
岩岩龙固山，迢迢括苍溪。
孤城煨烬余，栋宇烟尘飞。
悠悠客行路，一夕固藩篱。
城中十万家，奠枕将何期。
宾僚贾马俦，邑下循良师。
经营有余地，所就逾前规。
西风散黄菊，天宇澄清晖。
浩歌留飞仙，击鼓惊冯夷。
分题杂险怪，醉墨翻淋漓。
别来册府英，往往梦见之。
恍然今夕游，似梦疑复非。
夜深灯火阑，露下星斗移。
父老呼童儿，挽裳或褰衣。
来饮史君酒，听歌史君词。
有泪不忍弹，恐遂行人悲。

塑不就，画不成。
锋芒不动，海晏河清。
五湖衲子，抖擞精神。
为君通一线，教子快平生。
夜来春睡重，一觉到天明。

铁石心肠宋广平，赋含脂粉太多情。
固应却有柔荑手，淡拂横枝彻骨清。

松篁一径夹长蛇，云锦重重肃九华。
长夏飞泉倾石眼，半空悬磴啄簷牙。
要知酒兴并诗料，不在山巅即水涯。
记取松间休喝道，山灵应怕俗声哗。

南浦清秋露冷时，凋红片片己堪悲。
若教具眼高人看，风折霜枯似更奇。

鲁钝仍多病，逢迎远复迷。
耳聋须画字，发短不胜蓖。
泽国虽勤雨，炎天竟浅泥。
小江还积浪，弱缆且长堤。
归路非关北，行舟却向西。
暮年漂泊恨，今夕乱离啼。
童稚频书札，盘餐讵糁藜。
我行何到此，物理直难齐。
高枕飜星月，严城叠鼓鞞。
风号闻虎豹，水宿伴凫鹥。
异县惊虚往，同人惜解携。
蹉跎长泛鹢，展转屡鸣鸡。
嶷嶷瑚琏器，阴阴桃李蹊。
余波期救涸，费日苦轻赍。
支策门阑邃，肩舆羽翮低。
自伤甘贱役，谁愍强幽栖。
巨海能无钓，浮云亦有梯。
勋庸思树立，语默可端倪。
赠粟囷应指，登桥柱必题。
丹心老未折，时访武陵溪。

天清无云秋气明，好风丛桂传芳馨。
乃于此时送君行，江空目短难为情。
蚤从两川驰大名，眉宇莹彻春壶冰。
语辄倾倒心地平，大篇小篇韶钧鸣。
寿皇一见喜不胜，璧水道山照群英。
潼川题舆远有声，痛洗盐䇲疲民醒。
天子呼来再登瀛，典领著作承明庭。
绝域往陪苏子卿，马上谈笑胡人惊。
归来期君侍西清，胡为西去谋专城。
士友重叹君不譍，视此进退秋毫轻。
洋川风物天下称，文翁流咏人载赓。
当时犹待郡政成，君今未到意已倾。
岢峩大艑秋江澄，图史万卷鸥与盟。
残编断轴恐飘零，数辈装潢手不停。
我亦重来预彯缨，三日不见鄙吝生。
况此掺袪将长征，欲挽不留鸿冥冥。
赐环勿惮万里程，江山多助笔纵横，黼藻王度扶中兴。

卧草埋云不记秋，忽然成佛坐岩幽。
纷纷香火来求福，不悟前时是石头。

不住烟萝第一层，翻身要勘岭南能。
谓言檗峤三千指，不比黄梅七百僧。

使者归来守岁除，嘉殽应笑去年无。
锦囊自是诗无敌，宝带还看骑甚都。
想见颂花方列炬，故将爆竹伴屠苏。
祝公茂介春祺去，明日朝元拱御炉。

收拾湖山付管城，士衡独步张文盟。
涌泉诗思逼人捷，屑玉笑谈终席倾。
天色亦缘吾辈好，路人能道长官清。
要令巧匠镌山骨，记取同行八士名。

烟云吐长崖，风雨暗古县。
竹舆赪两肩，弛担息微倦。
茗饮初一尝，老父有芹献。
幽姿绝媚妩，著齿得瞑眩。
昏昏嗜睡翁，唤起风洒面。
亦有不平心，尽从毛孔散。

难把菱花照素颜，试临春水插花看。
木兰船上游春子，笑指荆钗下远滩。

皇天降丰年，本忧贫士食。
贫士无良畴，安能得稼穑。
工佣输富家，日落长叹息。
为供豪者粮，役尽匹夫力。
天地莫施恩，施恩强者得。

往事空闻传记夸，石矶依旧锁晴霾。
定知贝阙通溟极，谁着丛祠倚断崖。
乞与一帆风借便，应怜万里客伤怀。
文章有体神知否，霞鹜虽工语类俳。

洛城春去会仙才，春去还惊夏却来。
微雨过牡丹初谢，轻风动芍药才开。
绿杨阴里拥樽罍，身健时康好放怀。

余春伴蝴蝶，把酒听黄鹂。
最是淹留处，残花三两枝。

平生五千卷，为方不为圆。

才薄无能役，穷途不意全。
得书娱晚暮，遇药起沉绵。
漂母能分食，偷儿肯恕毡。
不知从此去，更度几流年。

初春遍芳甸，千里蔼盈瞩。
美人摘新英，步步玩春绿。
所思杳何处，宛在吴江曲。
可怜不得共芳菲，日暮归来泪满衣。

韵胜谁能舍，色庄那得亲。
朝阳一映树，到骨不留尘。

暮持筇竹杖，相待虎谿头。
催客闻山响，归房逐水流。
野花丛发好，谷鸟一声幽。
夜坐空林寂，松风直似秋。

弱岁抱衰病，好读神农经。
杂然众药品，粗识性与形。
商于岩谷间，厥产芝术菁。
山家乘冬采，气烈味亦并。
常思负笼往，㔉此地气灵。
近闻山旁县，移本来公庭。
石泉尚含润，溪风有余清。
想像春丛敷，蔚蔚扬华英。
骈罗良可佳，疲薾宜见矜。
安得畦畹余，种食羽翼生。

一杯愁倡低眉峰，不平万事都消融。
嗟余分身处处有，遥知到子谈笑中。
平生踪迹亦可笑，以丑见传如瘿枫。
而公才大置闲地，正坐道骨合仙风。
颇闻少年类豪侠，臂鹰走马王城东。
尔来闭门看修竹，借甚但传诗句工。
懒于能琴嵇叔夜，痴于恋酒王无功。
明朝此乐堕渺莽，路隔关河魂梦通。
付子后堂以清夜，料理丝竹围酥胸。
曲音少悮即回顾，笑看杯面微波红。

位高才薄困疲癃，竹影泉声梦寐中。
定去洛城为逸客，近来书翰学扬风。

病眼慵于世事开，虚堂高卧谢氛埃。
帘栊无影觉云起，草树有声知雨来。
茶碗嫩汤初得乳，香篝微火未成灰。
翛然自适君知否，一枕清风又过梅。

此身何物不堪为，逆旅浮云自不知。
偶见一张闲故纸，便疑身是永禅师。

平生喜藏书，拱璧未为宝。
归来稽山下，烂漫恣探讨。
六经万世眼，守此可以老。
多闻竟何用，绮语期一扫。
幽居出户稀，衰病拥炉早。
青灯照黄卷，作意勿草草。

学古方从仕，投闲遂屏居。
声华芸省旧，风采柏台余。
黄壤归何速，青云志莫舒。
推财均室尽，遗子有家书。

一色双葩费剪裁，固知造物巧胚胎。
机云乍自吴中出，坡颍初从蜀道来。
佳谶似因先辈设，瑞苞不为老人开。
集英明岁薰风里，席上英才即斗魁。

当年童子见，今见二毛翁。
海月三秋别，江云一日同。
鸥心驰舍北，龙尾曳天东。
定有延和奏，南来寄一通。

姮娥捣药无时已，玉女投壶未肯休。
何日桑田俱变了，不教伊水向东流。

数日偎红翅力慵，化成长梦别春风。
却怜蚁为埋香玉，舁入残花土穴中。

石床定起夜方中，为豁幽兴开房栊。
吴天洁净无云踪，万里一色磨青铜。
明月皎皎行虚空，穿松透竹光玲珑。
猛虎忽啸茅屋东，林树叶叶皆生风。
壮哉宿客清溪翁，对月与我调丝桐。
不拘商羽征角宫，五音迭奏意无穷。
希声一一关天聪，天神下假山鬼从。
玄鹤抃舞节奏同，延颈舒翼多仪容。
尝闻雅乐与政通，乃知此语非颛蒙。
更漏欲彻曲未终，西邻忽打五鼓钟。
溪翁忆著溪头蓬，抱琴归去还怱怱。
愿翁重来勿弃侬，侬欲共尔论心胸。

宿草论交旧，佳亭榜字新。
平畴烟漠漠，野水碧粼粼。
挂剑嗟吾晚，悬车叹汝伸。
西州不忍过，朱户锁埃尘。

每问往来兴寝事，惟言闭户自安禅。
西丘寿到八十四，住院都卢无十年。

今代吾家后子云，新诗也解乞陈人。
银河波浪痕痕玉，花县风光字字春。
大胜十年灯火读，更无半点簿书尘。
鹗章塞得公车破，便合留渠立紫宸。

睡觉东风忽惘然，起翻云母续炉烟。
半醒不醉宿酲思，欲雨又晴寒食天。
春草池塘诗梦里，梨花庭院酒尊前。
谁怜倦客长安市，节物惊心忆旧年。

菡蓞露不迟，蒹葭霜岂晚。
我生寜免愁，别离无近远。

穿屋穿墙不知止，争树争巢入营死。
林间公子夹弹弓，一丸致毙花丛里。
小口黄雏未有知，青天不解高高飞。
虞人设网当要路，白日啾嘲祸万机。

百滩飞度半云端，波浪声雄不湿冠。
亸袖垂鞭徐进马，市尘无此雪风寒。

霁雨牵野情，孤舟遂兹赏。
积水连远空，落日垂万象。
岸回云独随，山转泉更响。
望望极寒源，由言放轻桨。

建安三千里，京师三月尝新茶。
人情好先务取胜，百物贵早相矜夸。
年穷腊尽春欲动，蛰雷未起驱龙蛇。
夜闻击鼓满山谷，千人助叫声喊呀。
万木寒痴睡不醒，惟有此树先萌芽。
乃知此为最灵物，宜其独得天地之英华。
终朝采摘不盈掬，通犀銙小圆复窊。
鄙哉谷雨枪与旗，多不足贵如刈麻。
建安太守急寄我，香蒻包裹封题斜。
泉甘器洁天色好，坐中拣择客亦嘉。
新香嫩色如始造，不似来远从天涯。
停匙侧盏试水路，拭目向空看乳花。
可怜俗夫把金锭，猛火炙背如暇蟇。
由来真物有真赏，坐逢诗老频咨嗟。
须臾共起索酒饮，何异奏雅终淫哇。

童子糊新就，笼纱碧色深。
唤回少年梦，照见古人心。
每对忘甘寝，频挑伴苦吟。
与君交到老，莫虑弃墙阴。

萧萧四壁住残生，不学神仙不学僧。
有酒未能忘北海，种瓜且自学东陵。

步屧随春亦偶来，堂前双燕莫深猜。
明年我自沧浪去，无限人从紫陌回。
宝扇临风听曲度，绣帘低日看花开。
一尊幸许陪诸老，急拍深杯未用催。

会稽诗客赵能卿，往岁相逢话石城。
正恨故人无上寿，喜闻良宰有高情。
山朝佐命层层耸，水接飞流步步清。
两火一刀罹乱后，会须乘兴雪中行。

竹舍临寒浦，柴门闭落晖。
潮回沙路净，月出野航归。
风劲砧声急，夜长更点稀。
子云虽寂寞，未觉草玄非。

每日终朝醉似泥，未尝一日不昏迷。
细君发怒将言骂，道是人间吃酒儿。
莫要管，你休痴，人生能有几多时。
杜康曾唱莲花落，刘伶好饮舞啰哩，陶渊明赏菊醉东篱。
今日皆归去，留得好名儿。

人寿何曾有百年，再逢甲子换新元。
眼明重见清平日，自可治聋听好言。

朋游冠盖满京华，病客东流迹自赊。
音驿未闻来日下，邻墙不见亦天涯。
尚慙斗粟烦官廪，已指扁舟是我家。
莫谓因风无可寄，雪梅开徧腊前花。

溪东杂花乱如谷，溪西老树交篁竹。
横槎波水才一苇，缭径出林凡几曲。
半旬霖雨泉脉动，四岸春风柳芽绿。
眼前景物向人好，心事幽忧伤局促。

独宿山房夜气清，一窗凉月共虚明。
邻鸡未作人声绝，时听高梧滴露鸣。

莫逐嗟卑嗟老流，谋身先向吕宫游。
力耕不怕水和旱，笃信能行貊与州。
寡悔到头终得禄，不恒自古或承羞。
藜羹布被君休叹，五十无闻却是愁。

琅玕蘂笈藏幽谷，唯见白云三五幅。
昔日天师其姓吴，岩前遗下云中屋。

望极模糊古树林，弯弯溪港似难寻。
荻芦花重霜初下，桑柘阴移月未沉。
恨别情怀虽恋酒，送衣时节怕闻砧。
夜行船上山歌意，说尽还家一片心。

舍筏怀兼济，逢耕更问津。
却将未归意，说与欲行人。

瑶坛三级满苍苔，想像真人饮赤杯。
飒飒仙风动杉桧，只应飇驭暂归来。

楚客忆关中，疏溪想汾水。
萦纡非一曲，意态如千里。
倒影罗文动，微波笑颜起。
君今赐环归，何人承玉趾。

俗氛炎鬰攸，世燄毒恶来。
清当友孤竹，隠当友仙梅。

黄河赤鲤非龙材，欲化不化烦风雷。
随波浮沉偷自得，网罗失身成暴腮。
火鬐锦鬣鳞雪霜，红眼照耀珠夜光。
若无鲲鲕与虾蚪，安见品格非寻常。
主人爱客不计钱，少妇缕鲙情可怜。
蜀姜吴橘正相益，炊菰絮羹还慊然。
燕人寸腴不足贵，专诸全炙火=肉非珍味。
属餍默怀一饭报，欲令主人千万岁。
白玉换米桂作薪，主人家居长不贫。
卖鱼一值任公子，厌鲙与遍长安人。

古道定谁成，庄周与净名。
劳哉秦外趣，甚矣颍阳清。
并舍披衣去，行桥拄杖声。
遥知园列树，新好看初荣。

筋力摧颓老自知，追欢犹学少年时。
园林胜处看如梦，杖履行来步懒移。
对酒不堪蕉叶满，插花那复帽簷欹。
羡君诗句方豪甚，应笑疏狂亦强随。

傍窥盛德与高节，缅想应无前后人。
讲论参同深到骨，停腾姹女立成银。
棋功过却杨玄宝，易义精于梅子真。
朱紫侯门犹不见，可知岐路有风尘。

蓬莱殿里春开宴，长乐宫中帝奉亲。
妇顺母慈流美化，万方歌颂赞娥莘。

检得旧书三四纸，高低阔狭粗成行。
自言并食寻高事，唯念山深驿路长。

薤露凄凉亦可怜，白杨丹旐去翩翩。
哀哀声里无消息，打著南边动北边。

病能祟眼似波旬，闻说仙方妙入神。
定要空青为药使，解除翳赤见瞳人。
仆贫何计求珍剂，天寿斯文保玉身。
岩电伫须光烁烁，检书看剑乐千春。

黑者须当头似漆，仔细看来无别色。
于中牙肚白如银，到作将军为第一。

夜来风雪借冬威，不是东君喜弄奇。
也怕春浓花易过，故将寒力顿花期。

湫龙噀水湿髭须，四十九盘山画符。
此法未传先有验，夜来驱月下东湖。

赫赫光华夺景星，斯文宗主在先生。
他年奏赋通明殿，已信君王不敢名。

天寒霜落雁来栖，岁晚川空雁不归。
江海一身多少事，清风明月我沾衣。

茂陵消渴远山眉，那得闲情到绿丝。
一曲白头吟未了，回文字字起新诗。

万点匀红上海棠，小亭无处著春光。
放教晓日滋新彩，要问东君学醉粧。

重锦褰粧幕，轻罗换舞衣。
钗头双燕子，先向社前飞。

说与男儿莫爱身，箪瓢陋巷不为贫。
古来亭士君知否，拚得头颅斫与人。

从使卢王操翰墨，劣于汉魏近风骚。
龙文虎脊皆君驭，历块过都见尔曹。

巨石中分断，涓流自此东。
尧仁方宅土，项氏曷当锋。
兴起汉高业，勤劳夏禹功。
故应行道者，千古企遗踪。

古有焦桐音，听寡不在弹。
古有阳春曲，和寡不在言。
言兮牙齿寒，未极离微根。
弹兮岁月阑，未尽升沉源。
少休几坐花木落，庾岭独行天地寛。
因笑仲尼温伯雪，倾盖同途不同辙。
麟兮凤兮安可论，许兮巢兮复何说。
秋光澄澄蟾印水，秋风萧萧叶初坠。
送君高蹈谁不知，如曰不知则为贵。

反刃相酬是匹夫，安知突骑驾群胡。
有心为报怀权畧，可在于期与地图。

幽兴无边未遽穷，泉声随屐下寒空。
一秋梦桂仙洲碧，盘礴才能半日中。

山到湘中青未了，月横岭北夜何其。
问字刘郎能载酒，为渠更赋一篇诗。

簷外川原迥，烟中草树微。
山城暮吹角，客子泪沾衣。
岁月经身老，行藏与愿违。
归禽带落日，渺渺背人飞。

一败长平振古无，赵邦臣主亦何愚。
当时已中冯亭计，犹自区区遣郑朱。

晚驱羸马出东城，过尽三岗路却平。
村店夜深人语静，隔桥风递暗潮声。

生来不作浮名计，老去翻惊幽梦奇。
宫黍不知哀九庙，廷麻犹听拜三师。
睡昏拟草榻前疏，寤辟疑催牖下期。
更把在前荣路看，痴翁说梦尽添痴。

寒骑瘦马度山腰，目断青溪第一桥。
尽是帝王陵墓处，野风荒草暝萧萧。

一宿南塘烟雨时，好风摇动绿波微。
惊离晓岸冲花去，暖下春汀照影飞。
华屋撚弦弹鼓舞，绮窗含笔澹毛衣。
画屏见后长回首，争得雕笼莫放归。

郁李花开春渐残，海棠犹自映杯柈。
燕随风舞迎人暖，鸠唤雨来连夜寒。
两水中分清可烛，群山环揖秀堪餐。
儿童成队逢寒食，纸剪飞鸢贴雾端。

岚雾今朝重，江山此地深。
滩声秋更急，峡气晓多阴。
望阙云遮眼，思乡雨滴心。
将何慰幽独，赖此北窗琴。

宿寄禅房静，云深路暗通。
冷烟凝夜白，秋叶学春红。
虎啸三更月，僧禅一榻风。
境清不成寐，竟夕共谈空。

骨还父，肉还母。
何者是身，分明听取。
山河国土现全躯，十方世界在里许。
万劫千生绝去来，山僧此说非言语。

亭亭千万里，三五复秋中。
此夕光应绝，常时思不同。
九霄微有露，四海静无风。
惆怅逡巡别，谁能看碧空。

人间独有当时月，山际犹无后世樵。

平羌江上首空回，慈姥岩前定把杯。
纵使石肠都忘却，也应风雨送愁来。

何处怀君切，令人欲白头。
偶寻花外寺，独立水边楼。
不得论休戚，何因校献酬。
吟余兴难尽，风笛起渔舟。

多病犹凭药可医，若为换却镜中丝。
人生得意一搔痒，世事循环千弈棋。
幸有归来陶令计，何须惆怅杜秋诗。
慇懃田父劳相语，天命吾今不复疑。

未栉凭栏眺锦城，烟笼万井二江明。
香风满阁花盈户，树树树梢啼晓莺。

凉风郤炎暑，飞雨除氛埃。
旅行得兴会，珍馆为我开。
主人平生旧，上客自远来。
何异东序贤，共此中山杯。
留连恨落日，披写仍高台。
山川怆兴废，歌舞寄欢哀。
徐方多贤牧，天禄继英才。
游子悲故乡，为君更徘徊。

霸略谁堪敌伯符，每开史册想规模。
一千扫众横江去，十七成功自古无。
不分老瞒称猘子，便呼公瑾作姨夫。
君看末命尤奇特，指顾张昭为托孤。

瓮间吏部姓名池，僧舍人家傍水涯。
黍熟稻香俱可饭，橙黄橘绿最宜诗。

彭泽鳞鳞水，匡庐漠漠烟。
朝昏鱼作市，伏腊蚌为田。
不共刘伶酒，惟同范蠡船。
膊山千八百，恨未脱珉镌。

骤雨忽终日，高田知有秋。
斜风驱溽暑，平地作交流。
屋漏忙移坐，泥深懒出游。
美哉今夕睡，凉意已浮浮。

一官留隠太常中，生事萧然信所穷。
有力尚期当世用，无求今见古人风。
邅回旧学皆残藁，邂逅相看各老翁。
他日卜居何处好，溪山还欲与君同。

四极虽云共二仪，晦明前后即难知。
西方尚在星辰下，东域已过寅卯时。
大海浪中分国界，扶桑树底是天涯。
满帆若有归风便，到岸犹须隔岁期。

五五三三抛堶忙，柳丝深处映陂塘。
貍奴犬子寻阴地，八九春中日正长。

人生不盈仞，中有天地机。
哀哉蠢蠢群，沉湎无所知。
六根乱尘境，一念落邪思。
遂令至真宅，栋宇日颓隳。
先生早悟此，寂照通幽微。
真火下腾熖，灵泉上生肥。
巧妙神明出，功深造化驰。
每怜好道人，罗缕为指迷。
鄙夫寻访久，肤浅得其皮。
向来发关键，一扫杂学卑。
五行识颠倒，八卦知推移。
兔从月窟隐，鱼向天池飞。
跃跃心自喜，扶老得吾师。
何以报恩德，昼夜勤行之。

千里平沙地，联通江海湄。
谩传因激浪，疑是蚌成基。

奇哉大师恶盲聋，善能方便唱真宗。
为报知音须带会，莫将意句竞来通。

羊公追胜概，兹地暂逍遥。
风景同南岘，丹青见北朝。
石渠清夏气，高树激鲜飙。
念法珍禽集，闻轻醉象调。
偶分甘露味，偏觉众香饶。
为问毘城内，余薰几日销。

居心纯静眼无尘，此夜清光遍广轮。
乖隔谩嗟千里共，澄明还是一年新。
已抛世外无穷事，独喜尊前见在身。
却忆帝城通夕看，清歌百阕会三人。

松室开孤定，褰帏纳夜凉。
婵娟依翠竹，无语过东墙。

本是离骚国里人。

疥痒终非腹心疾，身如空聚任爬搔。
恶酒未应胜茗饮，消忧聊以永今朝。

舂鉏寂寞绕疏丛，霜后云生浦溆风。
此处年年报秋色，只应衰柳与丹枫。

路尽见家山，欣然望吾庐。
陋巷叩柴扉，迎候遥惊呼。
儿童戏竹马，田里邀篮舆。
春桑鬰已绿，岁事催农夫。
朝日飞雉雊，东皋新雨余。
植杖望远林，行歌登故墟。
夙志在一壑，兹焉将荷锄。
言谢洛社友，因招洛中愚。
马卿已倦客，严安犹献书。
行矣方于役，岂能遂归欤。

沆瀣坛边月影寒，朝元多戴藓花冠。
俗人或问长生事，教看西风一灶丹。

燕飞画梁猫越屋，飞走性殊岂相毒。
饥猫攫燕欲何为，燕比他禽况无肉。
可怜乳燕未出巢，探头伺乳声嘲嘲。
母去不归子饥饿，柔而害物嘻汝猫。
汝猫不仁燕何罪，我思里人为心痗。
父逃官逋母系官，悍吏催钱夜打门。
一朝母作沟中瘠，三女一子家四壁。
官司株逮尚不休，诸孤骈首为累囚。
传闻诏书复逃户，日夜茕茕望其父。
父存父殁竟不知，此冤此苦苏何时。
皇天复帱均四海，人灵万物为物宰。
民之无禄天荐瘥，况此微物知奈何。
呼童屑米哺乳燕，一夜哀伤泪如线。

人间几日变桑田，谁识神仙洞里天。
短促虽知有殊异，且须欢醉在生前。

南枝向暖北枝寒，何事春风作两般。
凭仗高楼莫吹笛，大家留取倚阑看。

安乐窝中三月期，老不才会惜芳菲。
自知一赏有分付，谁让黄金无孑遗。
美酒饮教微醉后，好花看到半开时。
这般意思难名状，只恐人间都未知。

习静深山里，幽栖趣偪真。
青楼何足契，白雪故相亲。
守道无妨困，藏书不圣贫。
昔人嘉遯汉，我亦爱逃秦。

空谷秋寒同子午，白月纷纷洗清露。
遥想灯花结夜愁，鬰金斗帐香如雾。

角声已作送行声，更向萧萧雨后听。
明日出郊闻更远，回头忍见二山青。

满山云雨蛟龙走，万壑风烟虎豹通。
岩窦石泉流出冷，草庵禅影坐来空。

汉家天马出蒲梢，苜蓿榴花遍近郊。
内苑只知含凤觜，属车无复插鸡翘。
玉桃偷得怜方朔，金屋修成贮阿娇。
谁料苏卿老归国，茂陵松栢雨萧萧。

人道横江好，侬道横江恶。
一风三日吹倒山，白浪高于瓦官阁。

爱竹君家有子猷，黄花君复向人求。
不妨官事兼幽事，应笑侬归两过秋。

入蜀寻幽迹，应先到浣花。
诚知锦城乐，亦记早还家。

马蹄残雪未成尘，梅子梢头已著春。
巧胜向人真奈老，衰颜从俗不宜新。
高门肯送青丝菜，下里谁思白发人。
共学少年天下士，独能濡湿辙中鳞。

奔走年来已厌频，那堪万里抗边尘。
集贤说道虚传耳，惭愧中朝第一人。

文物依然故燕园，扶持云是有师门。
□花似醒醉夫梦，頖藻如招骚客魂。
门户固缘太丘重，乡人素仰后山尊。
曹溪一滴西江涨，欲乞开堂旧偈翻。

墙根数席地，聊尔遣耘治。
年丰菜亦熟，采掇斯及时。
拔葵媿公仪，学圃非樊迟。
幸逃肉食鄙，用补囊粟饥。

地灵人杰产忠良，瑞霭龙蟠虎踞乡。
天欲中兴神降岳，世将嘉靖弼生商。
和羹早报梅花信，寿酒先飞柏叶觞。
笑指山南成带砺，庞眉与国等绵长。

四围绿水绕重重，孤阁高撑渺渺中。
人在阁中忧思远，应随水到海涯东。

骐骥方腾踏，蚊虻敢扑缘。
明年小期集，请看十庐鞭。

风紧云高雪尚悭，建州城北倚阑干。
林梢淡日红如线，应为梅花煖晚寒。

远山初见疑无路，曲径徐行渐有村。

八月边风高，胡鹰白锦毛。
孤飞一片雪，百里见秋毫。

仓庚杜宇已喧卑，出地奔空独尔迟。
六合中间皆起处，一更前后恰来时。
吝蜗封闭俄惊破，迷蝶沉酣恐未知。
菌蠢蛰龙安静退，不妨奋豫小愆期。

掩霭愚公谷，萧寥羽客家。
俗人知处所，应为有桃花。

燕朔逢穷腊，江南拜小年。
岁时生处乐，身世死为缘。
鸦噪千山雪，鸿飞万里天。
出门意寥廓，四顾但茫然。

卧闻黄栗留，起见白符鸠。
坐引鱼儿戏，行将鹿女游。

涧碧山红锦步障，晚菘早韭五侯鲭。
莫道乱来无乐事，床头流水作琴听。

彼美花兮宜晚春，柔姿淑艳是何人。
十分国色粧须淡，数点臙脂画未匀。
带雨容开浑是恨，出墙头望恰如真。
几时谪下蓬莱岛，霞染仙衣痕尚新。

分散多如此，人情岂自由。
重来看月夕，不似去年秋。
息虑虽孤寝，论空未识愁。
须同醉乡者，万事付江流。

徘徊立泉上，谁敢酌寒清。
莫解金凿落，且听玉琮琤。

荷叶团团团似镜，菱角尖尖尖似锥。
风吹柳絮毛毬走，雨打梨花蛱蝶飞。

春闲有客伴遨头，应喜园亭处处幽。
晴日暖风花影外，清歌妙舞酒船浮。
牢笼好景开诗胆，爱惜流光入醉眸。
珍重苏门两君子，至今人物尚同游。

契阔艰虞地，匆匆喜一逢。
俄惊门上莠，已化柙中龙。
手板归囊禇，腰章掩窆封。
空余故人泪，洒向九泉重。

二月拆芳苞，凡心比并交。
丁香多意绪，和月堕林梢。

升也初见我，肤腴仍洁白。
今何苦而老，手脚皴以黑。
闻有道人者，于今号禅伯。
嬲汝以一句，西归瘦如腊。
汝观青青枝，岁寒好颜色。
此松亦有心，岂问庭前柏。

池水暖温暾，水清波潋滟。
簇簇青泥中，新蒲叶如劒。
梅房小白裹，柳彩轻黄染。
顺气草熏熏，适情鸥泛泛。
旧游成梦寐，往事随阳焱。
芳物感幽怀，一动平生念。

千手一手用，千眼一眼观。
用观无差殊，何必许多般。

婪酣贵宦鲛绡帐，赑屭功名泊浪沙。
谁似朴翁随分过，曹溪水煮赵州茶。

林泉萧洒逸平生，不识人间宠辱惊。
美质自全荆璞贵，嘉名长共洛波清。
身虽贫约非原病，诗为穷愁似孟精。
命驾高踪久无继，一时风义独归程。

熈朝道化聿求成，龙衮天临策俊英。
清问详延敷廼听，嘉犹入告底于行。
尧章焜燿欣承渥，汤训丁宁戒近名。
圣主得贤功烈盛，小臣稽首愿升平。

昆仑山上自鸡啼，羽客争升碧玉梯。
因驾五龙看较艺，白鸾功用不如妻。

酒香浑若过新丰，心事悠悠冷笑中。
彻夜道傍栀叶雨，几年马上桂枝风。
高情未许愁能挽，归意惟应梦可通。
准拟今秋剩追逐，暗泉锵佩月潭东。

采莲吴姝巧笑倩，小舟点破烟波面。
双头折得欲有赠，重重叶盖羞人见。
女伴相邀拾翠羽，归棹如飞那可许。
倾鬟障袖不譍人，遥指石帆山下雨。

不去选官来选佛，有心作佛已非真。
丈夫别有翀天志，肯学佗家不正因。

使回亲旧集，虎穴问穹庐。
半夜枥喧马，高秋盘进鱼。
真成聚东井，谁复话南徐。
底事桃源客，新来书也疏。

旧隠固潇洒，先生偏苦吟。
俗情随水落，雅趣与山深。
白日自朝暮，清风无古今。
远孙簪组盛，终有爱闲心。

日晏坐中园，清襟注迥轩。
轻飚逢叶动，小雨得荷喧。

父母所生眼，悉见三千界，拈却案山谁我碍。
直饶全象无全牛，未免依前还碍塞。
衲僧家，真庆快。
物我虚空，混成一块。
更于何处著根尘，祇个堂堂观自在。

诗者为乐章，所以贵声调。
我虽好之笃，子乃得之妙。
子妙既相逢，如何慰病翁。
有时闻数阕，尽日想清风。

君去炎方远，行行万里余。
渐惊南瘴酷，益见北人疏。
山谷藏雄虺，谿潭养鳄鱼。
秋风鴈不到，何处俟归书。

白云深处水茫茫，四百年余古道场。
我来不见矮师叔，手种树身今许长。

濯濯烟条拂地垂，城边楼畔结春思。
请君细看风流意，未减灵和殿里时。

凤谷掩西岭，鹫宫联四陬。
山晴岩独雾，林暑涧常秋。
风御疏清磬，云柯抱晚楼。
琼芝徧诸崦，岁暮傥来游。

鳯刹花光照碧霄，龙楼柳色暗朱桥。
夸娥素月人疑近，姑射仙山路岂遥。
琮玉温姿轻拂拂，鞠衣嘉色宛飘飘。
都人莫怪芳华晚，如隔烟霞在泬寥。

稽首归宗正觉师，长怀千里鬓如丝。
早知具眼番成暗，不作人间了事痴。

和调失黏诗句，按摸出格文章。
尽可追陪党进，不消更觅君房。

彩丝祝寿芳辰启，紫禁凝旒瑞日长。
亿兆归仁天祐德，绵绵真荫永无疆。

野人无事时，常诵极玄诗。
写遍千山寺，吟行九曲溪。
谁为补天手，同是决云儿。
欲去无人问，今霄醉似泥。

仲尼既云殁，余亦浮于海。
昏见斗柄回，方知岁星改。
虚舟任所适，垂钓非有待。
为问乘槎人，沧洲复谁在。

春树君方吟渭北，林塘我已卜溪西。
赏心乐事优游处，花自飞飞鸟自啼。

西天胡子没髭须，南北禅和苦觅渠。
合眼相逢开眼笑，君山点破洞庭湖。

待月月未出，望江江自流。
倏忽城西郭，青天悬玉钩。
素华虽可揽，清景不可游。
耿耿金波里，空瞻𫛛鹊楼。

主人庭叶黑，诗稿更谁书。
阙下科名出，乡中赋籍除。
山春烟树众，江远晚帆疎。
吾亦家吴者，无因到弊庐。

归从三峡水，重见百人矶。
山色只如旧，挽舟人已非。

青云梯，尺木为阶行忽迷。
勤修道业生羽翼，天门九袭须攀𬯀。

晚途流落不堪言，海上春泥手自翻。
汉使节空余皓首，故侯瓜在有颓垣。
平生多难非天意，此去残年尽主恩。
误辱使君相抆拭，宁闻老鹤更乘轩。

君诗通大雅，吟觉古风生。
外却浮华景，中含教化情。
名应高日月，道可润公卿。
莫以孤寒耻，孤寒达更荣。

显显天子，孝德自躬。
率是休烈，覃之北戎。

结庐寂无车马喧，雀罗可设深扃门。
北窗一枕半成梦，剥啄叩户惊心魂。
故人见过适我愿，相与携手游山樊。
春风桃李已零落，孟夏草木行滋繁。
下瓢共酌陆子井，策杖更步公垂园。
山肴野蔌助清赏，此心非子将谁论。
人生聚散如露电，访旧叹息无多存。
区区得失何足较，瑟僴但期终不谖。
嗟予夙昔志四海，远游欲学飞鸿轩。
南征曾上帝子阁，暮雨朝云相吐吞。
西山积翠多爽气，大江萦练方东奔。
十年回首如梦到，旧事今复闻公言。
迩来百念已灰冷，但愿痛饮穷朝昏。
新交渐鲜俗缘久，省要更觉情怀敦。
山中蕙帐不落寞，无复怨鹤啼惊猿。
平生有意师老氏，以退为进卑为尊。
致君泽物付公等，我乃送老溪前村。
置之此事勿复道，且须吸尽黄金罇。

直道多不容，枉道夫岂可。
直道诚忤人，枉道还丧我。
如君直有余，为计亦多左。
而我枉未能，若为逃𫐘轲。

养志年方盛，持身德已明。
一官虽未达，百岁岂销声。
师友嗟零落，宾亲自送迎。
翩翩丹旐远，老泪亦须倾。

投老归来一幅巾，翛然三月闭柴荆。
固知贫病人须弃，客至从嗔不出迎。

宿翳开新霁，繁枝耀浅黄。
还如醒滞思，又似整残粧。
碎影仍多态，晴天别是香。
坐分花下石，勺月荐深凉。

灵壁一峰天下奇，体势雄伟身巍巍，巨灵怒拗天柱掷。
平地苍龙骧首尾，两片黑云腰夹之。
声如青铜色碧玉，秀润四时岚翠湿。
乾坤所宝落世间，鬼神上诉天公泣。
谓有非常人，致此非常物。
可磨斫贼剑，可倚击奸笏。
可祝不老年，可比至刚德。
自从突兀在眼前，溪山日夜生颜色。
君不见杭州风流白使君，雅爱天竺双云根。
又不见奇章公家太湖碧，高下品题分甲乙。
二公名与石不磨，今到方岩有灵壁。
我来欲作灵壁歌，击石一唱三摩挲。
秋风萧萧淮水波，中分南北横干戈。
胡尘埋没汉山河，泗滨灵壁今如何。
安得此石来岩阿，鬰然盘礴中原气，对此令人感慨多。

合成四大散成空，草木经春便有冬。
生灭去来相对代，为君题作有常钟。

谁凿混沌窍，龙马出澄渊。
笃生羲文圣，立极先后天。
三三羑所演，两两山之连。
不假人安排，自有天浑全。
咸阳烈焰起，斯文独不烟。
中更九师𣃁，惨于秦火然。
言湮道随裂，尔来千余年。
皇乎巨宋兴，奎聚五珠联。
天子图出地，复钟二巨贤。
门外俨立雪，窝中闲弄丸。
数加一倍法，书得七分传。
文后不为后，羲先不为先。
呜呼中天易，锁簧透黄轩。
厥数则用六，是为归藏焉。
观象历可纪，聆凤律相宣。
芸芸茁九地，终至硕果坚。
薛野鳦未乳，鼎湖龙已仙。
敦哉司徒氏，而把五教权。
滔滔祚其海，始达溜涓涓。
韬光夏台出，拨乱南巢迁。
执中亦建中，道体无些偏。
义礼两夹持，以此裕我昆。
姓别取诸子，世号遽以千。
甲庚至丁乙，天潢衍庆源。
不幸辛也虐，竟以甲子颠。
牝晨艳方煽，太白旗已竿。
衣宝炎炎里，道器俱无存。
仁哉尔王子，独抱祭器奔。
想偕此书抱，器完道亦完。
有客皓其马，归作周之藩。
俾食豫土毛，一发千钧绵。
不然之宋叟，胡此得坤干。
我知苍苍者，寄道于不言。
孔也商之人，宋也商之孙。
茫茫宇宙阔，斯道萃一门。
粤从两楹梦，寥寥绝韦编。
浅者胶于卜，深者痼于玄。
固哉房直日，诞矣雄入泉。
八工亮图法，百贾庄肆钱。
皮毛太初历，糟粕一行禅。
天窗两呼吸，谁契希夷眠。
极根一动静，谁悟溓翁圈。
邵程又尘土，河洛空奫涟。
翕固张之的，晦乃彰之根。
节彼雁南荡，气复合真元。
攒青华盖卓，湛碧芙蕖妍。
石乳腻昏雨，玉红绚朝暾。
孕此古心子，通身太极浑。
香如梅月咽，朱浥花露研。
吉凶扣灵蔡，消长听啼鹃。
寂虑那三画，游神这一环。
六十六十四，甲甲卦卦圆。
仰接先天后，俯超后天前。
中天此中兴，亚康节伊川。
问君易何在，庭草翠无边。

要知太守怜孤客，不惜阳春和俚歌。
坐睡樽前呼不应，为公雕琢损天和。

好风吹雪点征衣，认得东君巧转机。
北渚燕鸿从背立，前滩㶉𫛶喜双飞。
梅中有味不妨隠，莲本无心何待依。
到处江山生意满，呼尊判倒是和非。

大鸡如人立，小鸡三寸长。
造物均付予，危冠两昂藏。
出栏风易倒，依草枯不僵。
后庭花草盛，怜汝计兴亡。

幽兰出深林，得上君子堂。
置之顾盼地，蔼蔼振余光。
春风茁其芽，暗淡飘天香。
刈防岂无用，授梦方荐祥。
纫佩美屈子，披风快襄王。
秋髙白露下，摧折增感伤。
愿与菊同瘁，羞随莸并长。
收根归旧林，肯改无人芳。

我初诖误辈簪缨，君亦前生失念僧。
得意那知蚁旋磨，反身方悟鼠侵藤。
高才自合参廊庙，朽质聊须活斗升。
已破小团盟异日，速来相就凿春冰。

不悟时机滞有余，近来为事更乖疎。
朱轮皂盖蹉跎尽，犹爱明窗好读书。

窃禄了无补，卧疴惭有日。
空听朝鸡鸣，阻挂朝衣出。
启处不自安，灼艾加诸膝。
庶几起沈苶，犬马委微质。

绝罗笼，脱羁锁。
虽是善因，而招恶果。

由钓起茅亭，柴扉复竹楹。
波清见丝影，坐久识鱼情。
白鸟依窗宿，青蒲傍砌生。
欲同渔父舍，须自减逢迎。

去去西南绿筿湾，折旋遵渚又飞还。
轻拳击水纤鳞起，滴沥波明一带间。

门外鸬鹚去不来，沙头忽见眼相猜。
自今已后知人意，一日须来一百回。

昨日来时万里林，长江雪厚侵犹深。
苍茫不见梅花意，重对晴天豁晚襟。

黄姑侍女两三人，散作名家不嫁春。
仙桂飘零篱菊尽，香容付与雪中身。

亭下水吞空，轻舟处处通。
闲情谁得似，逸兴更何穷。
诗社率相过，醉乡时一中。
我家元不远，只在小桥东。

炎图亘无极，吾王今中兴。
银潢注弥漫，及是歌绳绳。
金龟曜玉砌，芝兰香始升。
愿言千万寿，颔首观云仍。

白日供多病，青山且旧居。
柴门临水静，风叶舞霜余。
老练时情熟，贫□家计疏。
墙东端可望，炙背饱翻书。

闻道新诗日渐多，珍藏未放落江湖。
抛甎此语真相戏，和璧如何肯抵乌。

去年犯雪到严州，呵笔题诗曳履投。
所恨决然成间阔，故兹复尔小迟留。
精金美玉自有价，伯乐王良无即休。
珠玉见褒犹美疢，药须瞑眩疾方瘳。

直打矶头上，横抛江口开。
水将天共去，风与浪俱来。
人压船舷正，竿牵帆索回。
长年夸好手，不道客心灰。

路出荆门远，行行日欲西。
草枯蛮冢乱，山断汉江低。
野店丛蒿短，烟村簇树齐。
翻思故林去，在处有猨啼。

生平杖履未东湖，喜自师门见画圗。
堤贯横桥分半水，规方盈尺已全模。
衣冠上蔡存遗绪，弦诵濂溪可合符。
此地先生开道脉，尚迟从往我非夫。

有才何事青衫，十载低徊北斗南。
肯伴雪髯千日醉，此心真与古人参。
今见故人今几年，年来风物尚依然。
遥知闲望登临处，极目江山万里天。

秾低似中陶潜酒，软极如伤宋玉风。
多谢将军遶营种，翠中闲卓战旗红。

芒鞋侵晓踏青霜，九里松阴引兴长。
云雾浅深山变态，风烟舒卷水晶光。
千岩寒月笼疏薄，一笛西风度渺茫。
短艇不来人意懒，谁知搔首正相望。

微雨过菰苇，野居生早凉。
襟期渐萧洒，精爽欲飞扬。
鱼买罾头活，酒沽船上香。
不缘人不用，始道静胜忙。

㧑镰霍霍穟纷纷，多谢遗余畀后人。
负载归来对妻子，始知身是太平民。

昔我游宋中，惟梁孝王都。
名今陈留亚，剧则贝魏俱。
邑中九万家，高栋照通衢。
舟车半天下，主客多欢娱。
白刃讐不义，黄金倾有无。
杀人红尘里，报答在斯须。
忆与高李辈，论交入酒垆。
两公壮藻思，得我色敷腴。
气酣登吹台，怀古视平芜。
芒砀云一去，雁鹜空相呼。
先帝正好武，寰海未凋枯。
猛将收西域，长戟破林胡。
百万攻一城，献捷不云输。
组练弃如泥，尺土负百夫。
拓境功未已，元和辞大炉。
乱离朋友尽，合沓岁月徂。
吾衰将焉托，存殁再呜呼。
萧条益堪媿，独在天一隅。
乘黄已去矣，凡马徒区区。
不复见颜鲍，系舟卧荆巫。
临餐吐更食，常恐违抚孤。

寒风吹脑赤霄边，飞鸟犹难到绝巅。
下见人间又成海，恍惊身世此何天。
岩腰半白春留雪，僧面多黔日冐烟。
我亦淮南宗姓后，举家应合到神仙。

众寺临溪上，东西屋数间。
诗传叔伦句，真认贯休颜。
柳过深潭碧，人随白鸟还。
斜阳三百里，高甚水晶山。

扫尽红尘闭是非，舍傍好在旧苔矶。
壶中春色松肪酒，江上秋风槲叶衣。
一片共知云偶出，千年谁识鹤重归。
勿言野外无供给，雪后连山药草肥。

前年诏书褒蜥蜴，为与生民致膏泽。
圣君虔祷享嘉应，其功似共乾坤敌。
载之令甲告天下，郡县奉承谁敢易。
大臣作诗纪盛事，更唱迭酬盈卷帙。
去冬不雪春不雨，云在西郊尚凝密。
顿来荧惑犯太阳，曜灵无光如血色。
九重焦劳念凶旱，细札数行殊怛恻。
庶官群吏各奔走，欲以精诚干化力。
佛宫老庙皆恳叩，龙宇鹅坛竞搜索。
又令中使持御香，岳渎遍祈犹未获。
首种不入最大事，而况三农方失职。
传闻九路已蠲税，应是田畴少禾麦。
吁嗟蜥蜴厚颜否，造化至幽非尔责。
青童柳枝宛如故，何事威灵减当日。
苍生若望尔为霖，安用庙堂贤辅弼。

寥寥官舍静于僧，虽有园亭亦倦登。
桃李花阴流似水，图书滋味冷如冰。

万壑千林锁暮寒，瘦馿踏雪入禅关。
流澌满涧泥桥滑，少待春晴却出山。

晨起梳头懒，披衣立草堂。
雾昏全隐树，气暖不成霜。
滩急回鱼队，天低衬雁行。
新春犹一月，已觉日微长。

曩昔清襟江上开，九华山色照樽罍。
中间世故何胜道，晚歳仙都幸一陪。
康乐又从沧海去，次公曾自颍川来。
春秋坠学应犹在，闻说新书胜玉杯。

忘情三十载，曾不厌顽疏。
白石能同煮，青山亦共居。
猨声依树乐，鸟影入云虚。
闻道黄精熟，相呼又荷鉏。

汴水日夜浅，天寒霜野宽。
拂衣秋叶乱，冲面北风寒。
不作归山计，空悲走马鞍。
济时吾力薄，俯仰一悲叹。

归老何须乞镜湖，秋来日日饱莼鲈。
正令霖雨称贤佐，未及烟波号钓徒。

繁弦脆管挟春华，都属侯门富贵家。
我独萧然无一事，清宵兀坐听鸣蛙。

纤云卷尽见秋容，古木交阴一埽空。
雪压群山晓来雨，叶侵缺甃几番风。
欲归未得人将老，屡送还来鬼亦穷。
頼得子卿佳传在，整冠时读慰飘蓬。

京携刽子丹谁颈，恕发私书族几家。
天上那无黄背子，人间岂有白桃花。

扶头今日强冠𥮾，余烬收从百战酣。
长胫阁躯如瘦鹤，冲风夺气似枯柟。
客来慵抆懒残涕，老去定同弥勒龛。
何处更能容结习，任教花雨落毵毵。

伏羲画卦后，文字积丘山。
谁知圣人意，要妙唯一言。

舍琴辞苦县，解剑入函关。
鹊报远人至，马冲春雨还。
荒榛郊北囿，葱翠国南山。
归见萧何政，条令旧镐间。

师道非韩愈，门人有孟郊。
未投攻玉石，已拔塞心茅。
众妙俱神悟，残文尚手抄。
江西盟社里，它日续弦胶。

射策名先著，论兵气自雄。
能全季布诺，不道鲁连功。
流水蒹葭外，诸山睥睨中。
别君秋日晚，回首夕阳空。

春风芹下足迟留，白鸟平田忆旧游。
说尽轩裳还过眼，读残书卷复从头。
偶逢隐几何须问，不到投簪便拟休。
平世声名如皦日，欲将何地置巢由。

红尘扰扰功名地，不碍诗人得趣幽。
何必千岩连万壑，能令六月似三秋。
茶瓯变乳随汤泛，香篆萦云尽日浮。
时觉东城添纸价，应知得句胜封侯。

圣莫如东家，长年困行路。
公养为淹留，岂不以食故。
林薄鸟迁巢，水寒鱼不聚。
孤士似无家，转蓬何由住。

山外西风掣大船，悬崖一席镜中天。
凤何年化石班驳，龙有时回潭碧鲜。
礨空似经灵运凿，苍筤竞著祖生鞭。
人知鱼乐谁知我，度度归时月满川。

驶骑柳枝鞭，春逵望雒廛。
赋才宾右俊，掾诺府中贤。
宫楯含樱密，王渠泛醳联。
胜期资一笑，刑矢措周年。

数椽增葺苟全时，我爱吾庐喜得归。
儿辈粗能勤父蛊，老夫元不费心机。
年来每媿逾初望，病里尤知悟昨非。
从此萧然无一事，但当日舞老莱衣。

师旅之余旱继之，可为太息此何时。
江头人类鱼鳞集，局面忧深虎口危。
国事不应分尔汝，边防岂特固藩篱。
茂弘若问金陵事，说与江东米价知。

久居深林幽寂中，虽隠德不耀。
遇春阳姁妪，笑弹玉指，十倍精神。
所虑楚俗尚芳，纫而为佩，使不克终其天矣。

尺一催归侍冕旒，邦人无路止前驺。
却因遥祝南山寿，小作台城十日留。

芃芃稼连云，老少纷在场。
禾稼已困雨，秔稌亦没秧。
计穷走群望，敢爱牛与羊。
可怜拾麦人，不惮道路长。
号呼泥水中，滞穗收残黄。
对之怀抱恶，宁忍自举觞。

出城五里凄无宿，清境光辉日遍曝。
水仙飞结空中楼，佛香吹化莲花国。
老僧坐久忘身心，夜凉恍住蛟人屋。
何当使我出世愁，苔迳幽窗弄艺竹。

野寺无人到，春风扫落花。
重寻旧游处，泉石遶烟霞。

啾啾簷间雀，侧翅相悲鸣。
岁晏寒虽壮，云稀雪未成。
同舍布路归，禁扃断人行。
败箕摧残叶，伛偻一老兵。
念非太潇洒，安得耳目清。
炉焰久更高，宵鼓动严城。

持经不自夸，白玉本无瑕。
若还更道会，碓觜却生花。

马过津桥外，城临金斗傍。
早霜浓著瓦，落月半衔墙。
暗水澄寒底，初霞漏晓光。
疏钟林下寺，烟景正苍凉。

内省催班立御廊，紫宸朝退侍君王。
尚宫直笔呈章奏，一缕金猊绕殿香。

白茶诚异品，天赋玉玲珑。
不作烧灯焰，深明韫椟功。
易容非世力，幻质本春工。
皓皓知难污，尘飞漫自红。

茅舍乱鸡声，疎林淡见星。
霜轻留草绿，雾暗失山青。
踪迹去来燕，交游聚散萍。
浮生原是客，不必恨飘零。

书阅扬州贡，功观禹化覃。
香包分橘柚，秋色动江潭。
破暑花凝雪，凌寒叶染蓝。
金衣爱日照，珠实碧波涵。
未止诸侯计，曾闻四皓谈。
颜欢陆绩母，业世李衡男。
送客愈吟桂，书时坡韵儋。
洞庭夸浙右，温郡冠江南。
节物清霜重，家山绿蒂含。
青黄出篱落，朱绿耀林岚。
昔贡千金颗，遥驰万里函。
新宜荐寝庙，香可供瞿昙。
夔子那能比，罗浮未许参。
何人传是陆，端类列非聃。
在品宁为四，蒙恩或赐三。
乡情寄初熟，旅况忆幽探。
嘉拜亲开合，珍藏净洗甔。
行将解印绶，归种当田蚕。
根向横阳觅，泥寻斥卤担。
荒芜耘径草，封植伴溪柟。
不用千头富，聊资一饷湛。
茅斋辟杜甫，僊井汲苏耽。
佳境妙餐蔗，闲庭胜莳苷。
雁行三峡荔，奴视四明蚶。
欲继花为谱，应同柳驻骖。
御偷篱著棘，愁冻灌添泔。
掩映青云叶，光华碧玉𥮾。
酿成浮瓮蚁，蒸辟蠹书蟫。
护蒂期存乳，留皮欲去痰。
恨无亲可遗，忪惨白岩庵。

两湖绵亘连千里，万古苍梧说二妃。
最羡巴童并蜀客，饱看日月去还归。

来游大梵天，邂逅兴悠然。
一见新犹故，相忘丑亦妍。
藕花诗有句，莲社我无缘。
不必参禅话，诗镫自可传。

征夫走马发渔阳，少妇含娇开洞房。
千日废台还挂镜，数年尘面再新妆。
春风喜出今朝户，明日虚眠昨夜床。
莫道幽闺书信隔，还衣总是旧时香。

但得心存斯是敬，莫于存外更加功。
殷勤夫子明斯意，约礼之时已在中。

鬼谷西来一丈清，三山箕拱慰高情。
时平尚欲依王表，南斗逍遥毕此生。

余月今朝初一日，满山绿树影青青。
异苗繁茂只斯是，大地全分画不成。

永巷重门渐半开，宫官著锁隔门回。
谁知曾笑他人处，今日将身自入来。

厌从薄宦思莲幕，思见故人映玉山。
须信人生贵适志，相逢樽酒且开颜。

霜明玉节映寒流，马渡芦沟向上头。
万里河山观古塞，百年荆棘叹神州。
要临瀚海铭燕石，莫上新亭作楚囚。
多少遗民思旧俗，可怜金帛岁包羞。

迟旭收天宇，层阴糅雪英。
傍阶聊积玉，妆树旋消琼。
越驿兼梅坠，章台代絮萦。
风回飞自急，池暖白犹轻。
晓溜承隅滴，寒澌逼沼生。
持杯一相劳，膏脉趁春耕。

全清绝点号阳晶，才有纤瑕便属阴。
多少神仙皆不说，谁人肯向此留心。

四面峰峦翠入云，一溪流水漱山根。
老僧只恐山移去，日午先教掩寺门。

绿树挂乌帽，清波照白头。
合随秋燕去，那作贾胡留。
红吐槟榔唾，香薰茉莉毬。
樽前话畴昔，一笑不能休。

涉世几灭顶，欲为多掣肘。
功名如浮云，于我亦何有。
惟兹华胥国，风土谙已久。
坐中可断取，聊试维摩手。
昏昏一卷书，兀兀三杯酒。
飘然到其乡，自觉乐而寿。
嗟我蒲柳姿，未老先已朽。
何尝慕管萧，但欲师广受。
未能脱羁束，洗濯愈瑕垢。
已矣姑两忘，蘧蘧学庄叟。

绿杨深处啭流鶑，鶑语犹能喜太平。
人享永年非不幸，天生珍物岂无情。
牡丹谢后紫樱熟，芍药开时斑笋生。
林下一般闲富贵，何尝更肯让公卿。

山绕湖堂寺绕山，平生愿向此中闲。
青云白水相浮荡，野客高僧独往还。
少年自嫌轩冕累，因循将恐鬓须斑。
南漪最是逍遥地，且挹清波濯愧颜。

蜀魄悲鸣楚国春，试凭清些与招魂。
柔肠欲断云横岭，幽梦初回月挂村。
客舍花光随野水，故园柳色负柴门。
饱闻锦里无穷乐，早晚归来访子孙。

解维凌皱玉，辍棹理孤筇。
游遍三天竺，行穷九里松。
泉声依石细，山色共秋浓。
佳处吾能识，幽岩倚秀峰。

凶年已度麦方秋，学道从来幸寡求。
荷锸自随身若寄，漉篱可卖饭何忧。
邻翁濒死复相见，村市小凉时独游。
不怕归时又侵夜，新添略彴跨清沟。

虚名误壮夫，今古可笑闵。
尸裹万里归，书载五车稛。
安知衡门下，身与天地准。
秦晁两美士，内行颇修谨。
余欲造之深，抽琴去其轸。
寄寂喧哄间，此道有汲引。
狱户闻笞榜，市声杂嘲辴。
二生对曲肱，圭玉发石蕴。
大小穷鹏鷃，短长见椿槿。
欲闻寂时声，黄钟在龙笋。

昔年残梦晓初回，花上啼禽近小斋。
可笑只今春梦里，五更欹枕听笼街。

庐山俯长江，秀色摩青天。
招提选胜地，好景相属连。
东林最幽旷，殿阁含飞烟。
馨香满天下，无如远公莲。
社客方散后，零落七百年。
之人远同调，绿绮非丝弦。
不可倾耳授，但许心相传。
迷津苦难渡，人以师为船。
法鼓忽雷震，此事非偶然。
何时穿蜡屐，问法浮云边。

露下风高头鬓凋，愆阳不雨肺肝焦。
短窗竟日添憔悴，座榻无人问寂寥。
点缀诗篇空夜夜，封题药裹自朝朝。
重云苒苒蓬瀛隔，步武相忘万里遥。

媿将鄙句报多闻，操纸安能蔽所存。
砚墨未干忧见罪，牋封还枉却酬言。
长吟不觉手之舞，熟览方知即也温。
长者如兴起予叹，摄齐时愿一登门。

云深只以竹为墙，新雨才干迳草长。
野鹤已随溪客远，一方玄玉带诗香。

姑苏访虎丘，西庵作清游。
能谈著书人，老僧非黑头。
义兴望荆溪，景坡亦前修。
不能乘桴者，沧波没白鸥。

枝上啼鸦巢欲成，晴簷向日乳鸠鸣。
可怜霜雪余威尽，春草无名著处生。

精鹜成勤瘁，颐贞俟有瘳。
吟生南越思，慈结北忧。
粲枕甘为蝶，丰厨厌炙牛。
玄元知寡欲，平子尚多愁。
夕鸟侵阶啄，宵萤入树流。
玉书能静览，柱史倦闲投。
忽赋行云什，堪听击壤讴。
期君整朝佩，仙置在瀛洲。

参天定林木，无地妙高台。
每忆金陵去，谁同玉局来。
乾坤新润泽，河洛久风埃。
十里南州路，荷香独棹回。

平旦入西园，梨花数株若矜夸。
旁有一株李，颜色惨惨似含嗟。
问之不肯道所以，独绕百帀至日斜。
忽忆前时经此树，正见芳意初萌牙。
奈何趁酒不省录，不见玉枝攒霜葩。
泫然为汝下雨泪，无由反斾羲和车。
东风来吹不解颜，苍茫夜气生相遮。
冰盘夏荐碧实脆，斥去不御惭其花。

人穿鱼蟹市，路入斗牛天。
云水家千里，江山月一船。

渺然一棹去何之，满目新诗与旧诗。
细读赠章多好语，顾怜追和却无奇。

荦确疲幽迳，扶持仗瘦筇。
断崖何处路，细雨隔山钟。
猿窃垂帘果，僧樵卧涧松。
人言深僻处，别更有灵踪。

一经蚤已愧家传，三尺犹思绝并缘。
位下故知难及物，业荒空复度流年。
要求庙令作归计，未必上公能记怜。
多谢为僚不相弃，连朝枉赠有诗篇。

定知生不出长门，禾黍萧萧寺后村。
松柏城南万丘冢，伤心最说内人园。

薄俗久沦胥，交心独抱初。
孤岑千嶂外，两载几行书。
岁晚梅花瘦，江空雁影疏。
相逢不相见，近况定何如。

射策明经亦巨儒，巧迎封禅意何如。
相如未死犹知耻，却了相如死后书。

老火势方张，欣逢律转商。
打窗风送湿，袭袂夜生凉。
洒若烦襟豁，悠然清梦长。
流膏到原隰，黍稷徧含香。

白发生初庆此朝，手移松桂上岧嶤。
要知雪操寒尤劲，长伴庭萱老不雕。
牲养独慙亏夙志，彩衣犹记舞元宵。
旋添万本青青色，小作寒江涨怒潮。

猗若清庙，肃肃荧荧。
国荐严祀，坤兴淑灵。
有几在室，有乐在庭。
临兹孝享，百禄惟宁。

玉衔花马蹋香街，诏遣追欢绮席开。
中使押从天上去外人知自日边来。
臣心净比漪涟水，圣泽深于潋滟杯。
才有异恩颁稷契，已将优礼及邹枚。
清商适向棃园降，妙妓新行峡雨回。
不敢通宵离禁直，晚乘残醉入银台。

四海文衡孰主张，半随西路擅词章。
三君八俊今何处，知有宗师在庙堂。

古松偃蹇谷谽谺，太华峰前野老家。
久客未归丹灶冷，碧桃八十一番花。

乌逐山公噪，惊麕仰望疑。
春林无一事，獝狘自生悲。

酒阑天地与同流，懊恼吟成不那愁。
渭北江东春树远，古今波荡白浮鸥。

日没昆丘峰，月出沧海波。
区区三万里，相望能几何。
一出仍一处，一合复一离。
正尔人间世，无复欢笑时。
子行何怱怱，将老思所试。
恨我无羽翰，不能省君治。
黄河从天来，太华出云上。
登临若相思，寄声问无恙。

二毛可惜雪霜侵，日有清都绛阙心。
枝冷鹊翻簷外影，庭空鸿堕月边音。

精魄辞生路，游魂入死关。
只闻千万去，不见一人还。
宝马空嘶立，庭花永绝攀。
早求无上道，应免四方山。

浚湖栽柳重城下，弄水攀条三岁中。
谁见使君欹帽处，鸭头波上雪花风。

蓑笠相从老故丘，断桥流水护深幽。
竹箫吹落黄昏月，诗与梅花一例愁。

腊后闲行村舍边，黄鹅清水真可怜。
何穷散乱随新草，永日淹留在野田。
无事群鸣遮水际，争来引颈逼人前。
风吹楚泽蒹葭暮，看下寒溪逐去船。

亭寒照苦月，陇暗积愁云。
今日山门树，何处有将军。

同点龙门额，君先赋式微。
自怜为客久，不忍送人归。
受钺张油幙，行囊富彩衣。
江干回首处，云树两依依。

征南勋业手，顾乃玩简策。
麟经日月垂，左氏实有力。
为渠作忠臣，训义订今昔。
后来缝掖子，开卷随有益。
果能作蹄筌，此学不妨癖。

朔风飕飕著古梅，寒枝冷落俟春回。
可怜雪萼无人问，乞借阳和早放开。

信眼成吟步，虚廊遶几回。
见云侵月去，闻雨趁风来。
群动悄已息，烦襟相次开。
慇懃谢凉气，少为挫蚊雷。

制锦新城衣锦归，种桃遗爱蒲桃蹊。
恩波淮水流不尽，福力螺山高与齐。
天上已催班玉笋，日边行见月璇题。
欢声都是长生曲，薰作香云覆宝猊。

蘂珠闲居兮作七言，琴心三叠兮舞胎僊。
呼吸日月下上云烟兮，回紫抱黄入丹田。
一面宗泥丸，六府主丹元。
七蕤应两扉，九微彻三关。
明堂閟虎章，玄阙森龙幡。
素衣翠重里朱带，绿华裙上有黄裳。
子丹兮常在两眉端。
欲求泥丸满，直须丹元存。
灵台贮清明，太极涵肧𣍯。
升坎降离凝正一而融三五兮，付之灵坚童子玉池太和官。
重楼十二环兮兰玕，朱鸟白石源兮潺湲。
专闭御景而握固兮，嗽咽金液溉灵根。
胎津溢而琅英饱兮，积精累气而成真。
高研恬淡兮道之园，物物不干兮泰而平。
身披凤衣衔虎符兮，控驾三素蹑飞霞而升广寒。
东西两目兮倚天，木阴阴兮泉涓涓。
一唱三叹兮玄鹤下其蹁跹，八景二十四真兮吾亦不知其然而然。

太冲十年功，仅了三都赋。
藩溷著纸笔，欲以疏吾句。
文章流至是，已失古人步。
喜怒哀乐情，一发中韶濩。
不见风雅篇，岂效女功蠹。

瓦流双涧合，帘压乱山青。
佛刹蟠深崦，渔蓑散晚汀。

长忆旧山日，与君同聚沙。
未能精贝叶，便学咏杨花。
苦甚伤心骨，清还切齿牙。
何妨继余习，前世是诗家。

廷争废嫡见操持，故仗刚强托爱儿。
三召归来竟无语，此时何不更期期。

句漏城中菡萏池，池边台榭半空基。
频年太守多新额，异代思贤有旧碑。

钟峰隐隐隔江湍，翠色偏宜雨后看。
大抵兴王须恃德，饶君终古作龙盘。

隔岸重门笑语微，摇摇烛影飐帘衣。
翠环玉指箜篌梦，尚识轻舟天际归。

雨后绿阴无处著，风前黄鸟为谁歌。
天为世乱相逢少，子以诗呜不遇多。
行在故人能健否，瘴江逐客柰愁何。
典衣尚可供汤饼，蚤作清凉肯重过。

身畔无钗泽，何由葬礼奢。
明时选人妇，先帝近臣家。
白首持巾帨，青灯缉苎麻。
寺西同窆处，风日怆寒笳。

雨师风伯妙天机，幻出乾坤一段奇。
晚对青山浑似画，夜看黄卷可忘饥。
金貂换酒非吾事，铁甲屯边正此时。
失国残胡应冻死，书生犹赋采薇诗。

曾扣禅扉喜接陪，师将境物谕轮回。
灯笼不灭心中火，香印空残死后灰。
绵邑难留真锡驻，临邛还庆法堂开。
临邛绵邑何分别，无去无来无去来。

园径萧条草树荒，半山林影浄回塘。
墙根遶荠春还近，亭角舒梅暖自香。
两鬓斜知随节改，百忧差喜得身强。
寻诗问酒追豪胜，且送残年入醉乡。

斯文不于政，体用方殊观。
颇闻罢谋曹，渠肯先学官。
而公独古意，首欲尊儒冠。
果哉此道振，善俗良非难。

风波岐路益驰奔，踈静嗟谁得似君。
乐矣夜觞西岭月，傲然秋钓北谿云。
诗章有趣为千首，利禄无心顾一分。
鸡黍辱招来慰意，俗拘何计入兰薰。

先生人物眇应刘，千载诗亡独溯流。
五字还堪荐郊庙，一官何事老林丘。
章泉乐处知何似，南涧良朋亦健不。
欲拜庞公何日是，梦随飞鹤过山头。

岁岁闲为福，今朝命最通。
看蒲逢紫燕，弄柳得青虫。
但愿诗妥帖，何心技拙工。
山林过轩绂，谁谓只相同。

眼看岩石千寻起，面对炉烟一缕轻。
顿觉世缘无染著，个中消息有谁明。

炉炭烧人百疾生，凤狂龙躁减心情。
四山毒瘴乾坤浊，一簟凉风世界清。
楚调忽惊凄玉柱，汉宫应已湿金茎。
豪强顿息蛙唇吻，爽利重新鹘眼睛。
稳想海槎朝犯斗，健思胡马夜飜营。
东南亦是中华分，蒸郁相凌太不平。

乱后江滨路，跫然客里声。
依稀认维梓，邂逅共班荆。
邑里今安否，亲交半死生。
松楸十年泪，和酒对君倾。

火齐无光荔实圆，未尝先说齿流涎。
唤回天竺三年梦，参透披云一味禅。

长沙似水洗水，老僧自倒自起。
三圣特地出头，卖尽满园桃李。

昔陪天上三清客，今作端州万里人。
湘浦更闻猿夜啸，断肠无泪可沾巾。

梦中求荐寝，此事有还无。
幸得东安女，为王洗厚诬。

疏派天潢阔，天孙赋锦裳。
佳祥来吉梦，淑德旧休光。
周室中兴日，唐家异姓王。
长人勋业茂，恩泽未渠央。

玉梅苍竹拥冰壶，中有扬雄宅一区。
地占清虚开境界，人从确实作工夫。
穷经得趣床横易，体道存心壁画图。
格物致知功用大，的传愿继考亭朱。

释子谈经处，轩臣刻字留。
故台遗老识，残简圣皇求。
驻跸怀千古，开襟望九州。
四山缘塞合，二水夹城流。
宸翰陪瞻仰，天杯接献酬。
太平词藻盛，长愿纪鸿休。

赫赫君道，皇其崇之。
遹彼丕教，皇实基之。
维基伊何，实以无为。
海隅苍生，被服熙熙。

夜合梢头蘸紫茸，菉葱顶上拆黄封。
去年团扇题诗处，依旧疎帘细雨中。

大鼎知难一手扛，此心已自十年降。
旧存古镜磨无力，近喜三更月到窗。
早岁文章真自累，一生忧患信难双。
从今父子俱清净，共说无生或似庞。

不慕生为柱国，何须死向扬州。
但愿此身无病，天台剡县闲游。

处暑无三日，新凉直万金。
白头更世事，青草印禅心。
放鹤婆娑舞，听蛩断续吟。
极知仁者寿，未必海之深。

逻人横鸟道，江祖出鱼梁。
水急客舟疾，山花拂面香。

舞鸾失镜啼秋影，文鸾白头翠交颈。
山鸡谁遣双入笼，走送书堂春睡醒。
霜浓木脱生惊雷，翩翩飞下平冈来。
锦囊礧磈碧钗文，□之而隠身之灾。
岩呼谷应深云里，岁晚斓斑落城市。
吟边怜汝忽自怜，我亦江南客千里。

出得出不得，攧落精灵窟。
何处不风流，祖师无妙诀。

奔走尘沙五十程，泉声今夜响泠泠。
明朝画鼓催征骑，不使行人仔细听。

全吴气象豪，诗思合翘翘。
风雅久零落，江山应寂寥。
会将趋古淡，先可去浮嚣。
好约长吟处，霜天看怒潮。

寒炉耿夜长，竦肩得文句。
将以一枝春，逢人无寄处。

水绕荒坟县路斜，耕人讶我久咨嗟。
重来兼恐无寻处，落日风吹鼓子花。

楸花不结实，花落绿蔕肥。
雕零先众木，叶落蔕亦稀。
枝直鸟不巢，野藤相缠依。
藤蔓日更长，楸觉生意微。

悠悠世事称无穷，千灵万象生虚空。
活人性命由百谷，还须著意在耕农。
自有奸民逃禁律，农夫倍费耕田力。
青巾短褐皮肤干，不避霜风与毒日。
暮即耕兮朝即耘，东坻南垅无闲人。
春秋生成一百倍，天下三分二分贫。
天意昭昭怜下土，英贤比迹生寰宇。
惩奸济美号长材，来救黎元暗中苦。
我闻愍农之要简而平，先销坐食防兼并。
更禁贪官与豪吏，愍农之道方始行。

塞垣昏昏缠杀气，春阳暵旱惨如毁。
老蛟熟睡呼不起，暴尪鞭巫徒为耳。
云将族兮俄披靡，飞廉之怒谁或使。
绵州刺史亦劳止，寝不遑安食不旨。
沥胆濡毫肝作纸，封章夜诉天尺咫。
电帜簸红雷虺虺，一筛时有万丝委。
旬浃频占垤封蚁，半夜流膏活千里。
瓦沟佳声密飘洒，箫韶九奏未堪拟。
焦卷一朝有生意，梦鱼之占立可俟。
中原格鬭何时已，军储急须问庚癸。
剥肤骎骎几及髓，国脉所寄将奚恃。
腐儒流浪半环水，月蠹太仓三斛米。
干时无策颡有泚，况忍懒书酣昼寐。
知元道州汉良吏，可无长歌为志喜。
北风涨尘目易瞇，安得天河一湔洗。
丰年高廪万亿秭，重见周道平如砥。

过去生中作弟兄，依然骨肉有余情。
青衫校正同三馆，白发东南各一城。
君比郦生多事业，我方谢朓欠诗名。
想当把酒笙歌里，亦记长安痛饮生。

故物一已尽，嗟此岁年深。
野桃自著花，荒棘自生针。
芊芊谷水阳，鬰鬰昆山阴。
俛仰但如昨，游者不可寻。

受命谳封疆，逢君牧豫章。
于焉审虞芮，复尔共舟航。
怅别秋阴尽，怀归客思长。
江臯枉离赠，持此慰他乡。

夜枕欹残梦，寒灯照白头。
楼空千嶂晓，簟冷一窗秋。
时事兵方急，天星火已流。
欲寻三径老，何日两京收。

积雨新晴耳目醒，长堦柳色静闲庭。
已看桃萼臙脂湿，未有杨花雪片零。
客路汝应怀稚子，家居吾亦念樵青。
须知两地无百里，不用阳关肠断听。

畏涂历尽百年中，老卧穷阎一秃翁。
衣杵凄凉常带月，井桐零落不禁风。
空文久悔雕虫技，大学方施习射功。
万一死前能少进，九原犹可见先公。

春景娇春台，新露泣新梅。
春叶参差吐，新花重叠开。
花影飞莺去，歌声度鸟来。
倩看飘飖雪，何如舞袖回。

岁在龙蛇会，思贤屡感伤。
未收空土泪，又送蜀公丧。
士类将安放，交情何日忘。
共传金石刻，俱是大文章。

江亭孤坐久，野望眼偏明。
映日浮云簿，摇风细柳轻。
出墙新笋熟，拍岸晚潮生。
遣仆沽春酒，幽欢取次成。

狡兔顽蟾死复生，度云经汉澹还明。
夜长虽耐对君坐，年少不禁随尔行。
玉桂影摇乌鹊动，金波寒注鬼神惊。
人间半被虚抛掷，唯向孤吟客有情。

瘦筇支我上山头，拂石盘桓看瀑流。
莫讶喧豗何太急，要归江海济行舟。

南山虎𫜪大虫，鼈鼻蛇头生角。
大地六反震动，文殊普贤惊愕。

曲肱秋梦觉，剥啄打门声。
鹊噪柳阴乱，鸡喧藤架倾。
写诗无阿买，联句有弥明。
饮罢各分袂，月凉风露清。

还君横卷空长叹，问我何年便退休。
欲借岩阿著茅屋，还当溪口泊渔舟。
经心蜀道云生足，上马胡天雪满裘。
万里还朝径归去，江湖浩荡一轻鸥。

数日相随两不忘，郎心如妾妾如郎。
出门便是东西路，把取红牋各断肠。

从无入有易，从有入无难。
有无俱尽处，且莫自颟顸。
举来看，寒山拾得礼丰干。

年年模样一般般，何似东归把钓竿。
嵒谷谩劳思雨露，彩云终是逐鹓鸾。
尘迷魏阙身应老，水到吴门叶欲残。
至竟穷途也须达，才能长与世人看。

疲氓多菜色，去守乏棠阴。
属虑千峰旱，俄闻六月霖。
面滩船欲涩，茗务井还深。
香润回瓜圃，声酣起蔗林。
炎官初恣肆，道暍稍侵寻。
畏日方焦野，油云忽冒岑。
此凉苏万病，厥价倍千金。
解郡虽逾岁，留家尚至今。
田登欣米贱，屋老惧书淋。
遥念儿衣醭，兼虞妇灶沈。
凄清传古调，忧闷豁烦襟。
拭汗纰𦈌帨，搔头断玉簪。
却思穿石罅，共坐听泉音。
韭脆鲜鳞缕，梅芳煮酝斟。
一江同照影，两地隔论心。
疑雪佳公子，输君日对吟。

玉立簪缨底，平生耻自媒。
次山初漫仕，元亮即归来。
竟老金闺籍，虚纒蕙帐哀。
盛名知不朽，妙语写琼瑰。

镜里从渠白发添，吟边抵掌复掀髯。
十年为客甘清苦，一枕忘情付黑甜。
短褐怯风绵未絮，破窗漏月纸重粘。
梅花应念人孤寂，寒夜吹香入竹帘。

此来端不为行春，欲向庐山访隠沦。
圣主如容食祠禄，愿为主管太平人。

时节方大暑，试来登殊亭。
凭轩未及息，忽若秋气生。
主人既多闲，有酒共我倾。
坐中不相异，岂恨醉与醒。
漫歌无人听，浪语无人惊。
时复一回望，心目出四溟。
谁能守缨佩，日与灾患幷。
请君诵此意，令彼惑者听。

至和嘉祐政途开，老凤将雏出蜀来。
父子声名天宇小，弟兄笔阵海潮回。
岷峨一气钟三杰，杜富诸贤得异材。
二百年来拜遗像，堂堂直气尚崔嵬。

思君无计忧能舒，见君还愧腹每虚。
知君于此未见止，而我但觉有不如。
他人招呼厌来集，为我淹留成屡屈。
岂惟高义笃交情，政頼微言起衰疾。
南山三刹此最高，平生几许乎逍遥。
异时我去君独遨，期当寄我山中谣。

神龙泽一世，岂但三尺用。
清潭知几许，吞八九云梦。

少游款段何从借，伯厚鸡栖未易求。
看取后村翁简径，百钱聊税一渔舟。

得道无求幻与真，一筇一衲似闲云。
忽闻师唱报恩曲，百草千花特地春。

山北东西寺，高人永远师。
来游亦前定，回首独移时。
社散白莲尽，山空玄鹤悲。
何年陶靖节，溪上送行迟。

翩然沟上亭，左右相映带。
修柟列翠幄，长松偃高盖。
地褊景逾宽，处约志弥泰。
谁知坐啸间，心游万物外。

春霰霁征涂，离人向蜀初。
还抛博士𫈵，贪佐使君旟。
藻思夸名阁，忠怀慕叱车。
布刀多计吏，行矣数通书。

何处秋来在树间，旅中寂寞欲生寒。
筼筜粉落见秋色，薜荔青凋带老颜。
午枕尚犹飞豹脚，晓霜久已染鸡冠。
流年偷向吟中换，老却诗人空等闲。

花宫仙梵远微微，月隐高城钟漏稀。
夜动霜林惊落叶，晓闻天籁发清机。
萧条已入寒空静，飒沓仍随秋雨飞。
始觉浮生无住著，顿令心地欲皈依。

东君也解惜芳容，故把冰花密密封。
索索响寒窗外竹，亭亭戴白岭头松。
只惊满眼飘风絮，不觉濒谿卧玉龙。
身在天涯归未得，浇愁直欲倒千钟。

昔年曾赋道边花，岁月侵寻鬓已华。
衰病不堪无好语，却凭三嗅作诗夸。

清汝如荆溪，不异我州里。
奔流相豗蹙，敢谓衣带水。
携宾泛漫汗，画鹢延缘苇。
出城散腰脚，朱墨逃纷委。
却望城中塔，烟林隐孤峙。
何人貎清景，墨笔可就泚。
幽寻要关楗，善饱未遗矢。
尘缨政堪濯，凡髓亦可洗。
不须学东山，韶颜载桃李。
顾当似白傅，玉粒炊船尾。
脍缕斫鲜鳞，遣客动食指。
风流得意事，一官不愿徙。
脱有戚戚时，晤言消之耳。

土花能白又能红，晚节由能爱此工。
宁可抱香枝上老，不随黄叶舞秋风。

颜巷久已空，颜井固不迁。
荆榛翳蔓草，中有百尺泉。
谁复饮此水，裹饭耕废田。
有贤孔氏孙，芟夷发清源。
废床见绠刻，古甃昏苔痕。
引缸注瓢樽，千岁忽复然。
嗟哉古君子，至此良独难。
口腹不择味，四体不择安。
遇物一皆可，孰为我忧患。
阮生未忘酒，嵇生未忘锻。
欲忘富贵乐，托物仅自完。
无托中自得，嗟哉彼诚贤。

江上清香隔水闻，林间不见雪纷纷。
春寒忽忆登山屐，归梦犹寻谷口云。

不为名所累，应是得安居。
客梦方知幻，身谋反似疏。
风高秋塞远，雨急夜窗虚。
犹望收来效，频翻旧读书。

风谊益零落，乌能论前修。
百年之江南，声利日夜流。
履道兄弟贤，几时已交游。
东里大父行，宿昔契分投。
伟乎竹隠高，俗但言句求。
可不拜其庐，何以记绸缪。
我衰尚三叹，微吟如殷忧。
传闻担簦趋，梅黄雨初收。
一襟清微风，步步紫翠浮。
舆篮试息肩，茅店板桥头。
村酒勿浪醉，回骖当熟筹。
所观书研真，所奉窗几幽。
岂比城府间，语嘿劳应酬。
肥遯理事长，故家文献优。
林密山更深，寻壑好经丘。
履道果再来，胥会诚良谋。

白石峰之半，先生好在么。
卷帘当大瀑，常恨不如他。
杉罅龙涎溢，潭㘭石发多。
吾皇搜草泽，争奈谢安何。

云深露冷无人到，小径阴云翠欲迷。
吊罢神仙古时迹，乱峰影里听猿啼。

山思江情不负伊，雨姿晴态总成奇。
闭门觅句非诗法，只是征行自有诗。

彻骨金疮分已休，谢神妃护到灵丘。
供丞洞府知何地，洒扫云房不记秋。
金锁玉函虽照燿，宝书真篆敢规求。
龙胎未肯传初学，又逐安期万里游。

晴登洛桥望，寒色古槐稀。
流水东不息，翠华西未归。
云收中岳近，钟出后宫微。
回首禁门路，群鸦度落晖。

结宇城隅野老同，只将歌咏纪元功。
枯荄亦喜春回早，为在条风振拂中。

春风才得马蹄干，便向城西学问禅。
不是重阴开白日，自披云雾睹青天。

腊月江上煖，南桥新柳枝。
春风触处到，忆得故园时。
终日不如意，出门何所之。
从人觅颜色，自笑弱男儿。

华堂左右皆山川，登堂一见心茫然。
松林忽在素壁上，几杖却对阴崖前。
百年老树横高枝，正当太古阴云垂。
近前细看才拱把，生气凛凛如十围。
尚想昔年初下笔，指顾江山生咫尺。
梁栋已受长风吹，衣裘若溅洪涛湿。
回山倒海不作难，此意谁能传笔端。
李成骨朽道宁死，况复郑虔杨契丹。
吾知此图未易逢，颇思摹写置座中。
鹅溪生绡不难致，只恐今世无良工。

日边清切以文鸣，立对朝阳欲问程。
笔落生春变寒谷，诗来将喜破愁城。
簷前水到乘槎便，天际山横与槛平。
准拟公归道过此，小留觞咏集簪缨。

上湖名是实全非，只合松江雁鹜池。
若与五湖通谱系，澹台湖弟太湖儿。

高平处士节尤孤，门掩江边径欲芜。
诗好未窥新岁集，酒醇犹忆去年壶。

岳阳城下系扁舟，与客同登百尺楼。
寻遍诗牌追旧句，恍惊岁律叹重游。
波涵君艑两山翠，天落巴荆一镜秋。
北望边烽犹未熄，敢忘后乐与先忧。

风雨送迎地，别离多少人。

积雨已逾月，久妨于此行。
云山劳梦想，风日幸晴明。
常爱往来处，尽皆苔藓生。
一壕新草木，强半不知名。

叠叠巴山走使轺，不辞岩险奉寛条。
频来马足行应惯，重见民情喜自谣。
雨过寒林微带雪，风生幽谷静闻樵。
清奇定入骚吟笔，乞取邮筒寄下僚。

写得衰容似十全，闲开僧舍静时悬。
瘦于南国从军日，老却东堂射策年。
潭底看身宁有异，镜中引影更无偏。
借将前辈真仪比，未愧金銮李谪仙。

力进凭诗业，心焦阙问安。
远行无处易，孤立本来难。
楚月船中没，秦星马上残。
明年有公道，更以命推看。

中五之德方峨峨，胡胡呼呼何奈何。

穷涂游子年华晚，折赠无人信手题。
留恋清香忍回首，五更立马断桥西。

欲出乡关行步迟，此生无复却回时。
千冤万恨何人见，唯有空山鸟兽知。

别时燕辞屋，草黄秋半分。
今来冬日至，稍添刺绣文。
百年几会合，美酒不屡醺。
犀牛可乞角，穷士难荐论。

引袂天风几席傍，满城无处不甘棠。
定知丹雀衔书近，趣拥弓旌入帝乡。

还过巫师步，𥩟立想平昔。
不见旧门闾，苍苍但榛棘。
当时修竹圃，十里认浓碧。
佳树鬰珑璁，高能百余尺。
连甍覆多瓦，厚堑叠坚甓。
生计具安恬，邻人总驩适。
非无四时乐，乃预五等籍。
不知九载间，刬灭自谁力。
或尤近川水，川水岂其蹙。
隄岸尽民庐，何斯最崩析。
有疑沿鬼道，浮诞致淫慝。
僻术固欺人，穷祆盖伤德。
不然当合会，大数名终极。
幽玄竟难量，理意浪参测。
忆初羁角岁，文字未深识。
此地事遨嬉，随群惯经历。
波澜浇暑汗，略彴骋霜屐。
逗晓集围鱼，连宵按传觋。
走听铙鼓动，就视符箓敕。
座轧歌神儿，盘分受厘食。
中家餽牲果，豪屋送金帛。
弟子争聚藏，巫师坐欣怿。
顾余方𦕈弱，比众似岐嶷。
抚省更呼留，慇懃赐遮扼。
持杯劝醇酒，引堮指香腊。
牵袖索吟哦，嗟天赏英特。
其将雪侵鬓，见庆云路翼。
童稚喜矜称，徘徊重低嘿。
岂图专𫐘轲，所望壹差忒。
荏苒至巾冠，奔驰为甔石。
光阴与愁度，肝胆遭事役。
文藻漫雄浑，途程转迤塞。
翦翎看远举，蹀足羡横击。
何以副乡评，徒能冠经席。
虚声渐凌厉，谤口遂压积。
辞山寄他州，封纸问故国。
惊心存没异，刺耳荣谢亟。
偶尔跨归鞍，萧然又行客。
凄凉到今日，憔悴对遗迹。
磵影冷茫茫，塍泥新拍拍。
春风吹骀荡，夜月照岑寂。
曾是祸福场，翻为马牛陌。
谁能逃死丧，乃独久酸恻。
无处沥余觞，空思咏渐麦。
人间屡兴废，世路真阻阨。
惬快一难逢，睽违千易得。
布衣甘我老，耕耒非上逼。
饱煖即逍遥，功名可抛掷。
虽惭巫师语，且免荷筿责。
自作好诗书，宁须位侯伯。

水面开新皱，山容散宿颦。
松巢猨已识，花径鹿初驯。
云倦随归鸟，风清似故人。
逢迎真不暇，谁作近前嗔。

四十从军渭水边，功名无命气犹全。
白头烂醉东吴市，自拔长刀割彘肩。

定谥芳声远，移封大国新。
巽宫尊长女，台室属良人。
河汉重泉夜，梧桐半树春。
龙轜非厌翟，还辗禁城尘。

薄雷收淡雨，雌蜺映雄虹。
云拥奇峰出，霞飞散绮红。
渠无画手妙，我久作诗工。
泛泛身随梗，萧萧鬓似蓬。

夜中不成寐，卧觉风剡剡。
残寒贾余勇，飞雪犹厉惨。
黎明卷新霁，旭日光晻晱。
穷阴得阳和，春气已先感。
负暄南轩下，余生亦云忝。
高门谁能走，蓬户镇常掩。
驰车听奔凑，庆语绝媚谄。
自甘守疏慵，岂复叹坎𡒄。
濡毫寄桑翰，隠几坐文毯。
壶倾酒不竭，炉拥火始燄。
吐咏探清新，研书味真澹。
流光信难驻，华髪那可染。
拊己欣有得，感时能无憾。
贞吉宜嘉遯，心亨由习坎。
浮云易盈歇，神鉴常渊湛。
黾勉奉吾亲，力学深自贬。

摆落尘埃步入山，与僧相对浃旬间。
鹤林却笑题诗客，只得浮生半日闲。

拂波云色重，洒叶雨声繁。
水鹭双飞起，风荷一向翻。
空蒙连北岸，萧飒入东轩。
或拟湖中宿，留船在寺门。

同是青藜一祖来，晚成天欲老其才。
家传虎榜新承渥，人说牺经旧屡魁。
春色风流都羡柳，岁寒事业莫过梅。
谁怜历落如蕡者，闲把离骚咽一杯。

青青庭柏指西来，赵老门风八字开。
岁寒枝有深深意，谁把灵根著处栽。

忆向江东太守园，猗猗甘树蔽前轩。
风摇玉蕊霏微落，霜发金衣委坠緐。
枕畔冷香通醉梦，齿边余味涤吟魂。
天彭路远无因得，犹赖君心记旧恩。

小窗几载共吟披，重见残编拊事悲。
早日才高鹦鹉赋，暮年泪尽鹡鸰诗。
神交梦尚通康乐，手泽书堪付阿宜。
若是孔怀因未断，安知来世不吹箎。

性已耐岑寂，老应忘隠忧。
齐年双白发，尽日一苍头。
竹闭缄门钥，蒲团数漏筹。
未知庭庑下，还有雀罗不。

汩汩多尘事，长怀鸠杖游。
每因门可款，岂为醉相留。
静契竹林胜，幽非草树秋。
公今国耆艾，砥柱屹中流。

泽国来游岂厌重，羁孤怀感自无穷。
雁声不到歌楼上，秋色偏欺客路中。
宿寺梦回莲叶雨，渡江衣冷荻花风。
谁怜未得青云志，琴剑年年西复东。

成名不遂双旌远，主印还为一郡雄。
赤叶黄花随野岸，青山白水映江枫。
巴人夜语孤舟里，越鸟春啼万壑中。
闻说古书多未校，肯令才子久西东。

西来几被雪霜埋，鸿雁嗷嗷莫强猜。
今朝始踏商山路，高视浮云任去来。

远眺沧洲十里强，早潮举网夜鸣榔。
倦游不作吴松客，白发归来乐故乡。

兼忘物我玩鸥客，自得行藏遵渚鸿。
看破眼前人与物，紫玄翁在小桥东。

跳波乱清淮，一叶寄真赏。
南山如高人，标格自矜爽。
胡尘暗楚甸，绝境堕渺漭。
空城草木春，户外履谁两。
怅望壶公龙，乘云自来往。
小诗若图画，仿佛见飞桨。
从今淮上山，不落梦中想。

始白才二三，今白乃四五。
萧萧十数茎，底用更缕数。
年来悼亡悲，老至作诗苦。
外形虽由中，不应遽如许。
叹息计此身，几何不埋土。
而此尚低回，悄悄受群侮。
弟能教儿书，儿足事吾圃。
吾岂不可归，兹为寄门户。

少年班玉墀，美若灵和柳。
一麾出银台，风流亦不朽。
琅琊古名郡，屡移贤太守。
天子忧远民，谓公极其厚。
林甫既当国，不便珉与玖。
何如访醉翁，翁意不在酒。

论著大哉尧，英声早已昭。
横飞钦远业，特立仰高标。
言议超千载，风猷耸四朝。
惜乎经世学，不及珥金貂。

遥为坊民贺一方，寿星偏去照光芒。
解携朋友龙三处，随侍儿孙鴈两行。
芳草路中车突兀，落花风里旆悠飏。
眠云客恨难陪从，空遣吟魂倍惨伤。

蚊幌雨来卷，烛蛾灯上稀。
啼儿冷秋簟，思妇问寒衣。
帘断萤火入，窗明蝙蝠飞。
良辰日夜去，渐与壮心违。

未忍田间老此生，衰迟已觉怯修程。
频频彼似鸒斯党，踽踽吾非杕杜行。
云影昼迷芝岭路，水声夜到凤林城。
仆夫不见人忧思，未晓匆匆已抗旌。

渴怀思欲吸长江，闻说西台酿满缸。
一斗青州白从事，忽随诗句到蓬窗。

一从林下别，倏忽又经年。
旧约山空在，相怀月屡圆。
郡钟宵断梦，江树晚沈烟。
书札凭谁寄，波涛况渺然。

野寺江城近，双旌五马过。
禅心超忍辱，梵语问多罗。
松林闲僧老，云烟晚日和。
寒塘归路转，清磬隔微波。

老人低心逐年少，年少还为老人调。
两家挟诈自相欺，四海伤真谁复诮。
翻手作云覆手雨，当面输心背面笑。
古来人事已如此，今日何须论久要。

问讯南枝开未开，花神许我日徘徊。
桐江一缕清风在，莫误刘郎物色来。

琉璃田地无根草，信手拈来属老卢。
不似时人开著眼，再三捞摝费工夫。

晓雨犹偷客枕安，重烦啼鸟报艰难。
整车欲去还休歇，云合忘踪山四攒。

谢公秋思渺天涯，蜡屐登高为菊花。
贵重近臣光绮席，笑怜从事落乌纱。
萸房暗绽红珠朵，茗碗寒供白露芽。
咏碎龙山归出号，马奔流电妓奔车。

蓬莱宫殿日月长，广廷泛洒如无帚。
临轩亲貌玉花騘，天骥自出天人手。
惊鸿欲起无羁皂，如闻朔风动秋草。
奋身骧首举双蹄，意态天然始知巧。
时危反掌同永嘉，胡骑飒沓陵中华。
当时宸笔散烟雾，往往流落群臣家。
雄姿倜傥精权奇，此画惟应识者知。
怅望崆峒转仙仗，忍传耆旧把天衣。

长讶高眠得稳无，果随征辟起江湖。
鸳鸯已列罇罍贵，鸥鹤休怀钓渚孤。
白日不妨扶汉祚，清才何让赋吴都。
可能更忆相寻夜，雪满诸峰火一炉。

文殊心死冷如灰，何日乘骑下宝台。
自得雄名威万古，更无一兽下山来。

岂是嫦娥月里香。

浪将冠服衣猿狙，因病偷闲稍自如。
时有好怀夸得句，略无情语怕回书。
边城晏闭稀传箭，村巷春游未荷锄。
迨此良辰公事少，天恩傥许赋归欤。

乱猿啼处访高唐，路入烟霞草木香。
山色未能忘宋玉，水声犹似哭襄王。
朝朝暮暮阳台下，为雨为云楚国亡。
惆怅庙前无限柳，春来空鬬画眉长。

山川融结气𬘡缊，舒卷油油一大钧。
今古此心谁会得，竹林中有卧龙人。

谕蜀宣威百万兵，不须号令自精明。
酒挥勃律天西椀，鼓卧蓬婆雪外城。
二月海棠倾国色，五更杜宇说乡情。
少陵山谷千年恨，不遇丘迟眼为青。

干屎橛兮麻三斤，当阳拈出少知音。
时人不识自家佛，却向丹青画处寻。

圣武将犁老上庭，艺文先选彍中英。
天扶基业生多士，世遇君师集大成。
享备钧台同夏启，果分汉会愧桓荣。
尧言一日周天下，应陋诗人切响声。

游梁复归宋，南北更相送。
失得两如何，劳劳不如梦。

追养奉先，纳孝练主。
金奏凤鸣，关雎乐舞。
奠鬯恭神，肥腯展俎。
积庆聪明，降景寰宇。

三十年来长在客，两三行泪忽然垂。
白衣苍鬓经过嬾，赤日朱门偃息迟。
花发应耽新熟酒，草颠还写早朝诗。
不缘马死西州去，画角堪听是晓吹。

江北尘高战鼓酣，惜无赤壁顺风帆。
城池险固为楼百，郡邑萧条有户三。
明主依然劳圣虑，诸君岂得尚清谈。
呜呼颇牧不复作，谁与儿郎共苦甘。

譌邪自不关。

日融融，草芊芊，黄莺求友啼林前。
柳条袅袅拖金线，花蘂茸茸簇锦毡。
鸠逐妇，燕穿帘，狂蜂浪蝶相翩翩。
春光堪赏还堪玩，恼杀东风悮少年。

天上仙人谪世间，醉中偏爱五松山。
锦袍已跨鲸鱼去，惟有山僧自往还。

凤尾成阴蕉叶重，金钿相对菊花繁。
莫悲举世无相识，佩蕙纫兰有屈原。

塞上征兵久，淮南赋歛多。
抱琴方此去，为县欲如何。
灊岳积苍翠，皖溪生素波。
真君松庙近，公退为谁过？
。

滞货无价，烂钱无索。
咬定牙关，将错就错。
天将以夫子为木铎。

家资是何物，积帙列梁梠。
高斋晓开卷，独共圣人语。
英贤虽异世，自古心相许。
案头见蠹鱼，犹胜凡俦侣。

琥珀尊开月暎帘，调弦理曲指纤纤。
含羞敛态劝君住，更奏新声刮骨盐。

何时见池馆，一二佳友生。
酣饮入深夜，竹间灯火明。

去年何明正，有女方笄年。
母病偕幼弟，奉佛祈病蠲。
既蠲未全已，剖肝代兰荃。
今年盛立旺，二子亦奇伟。
兄肝起母病，弟复先割股。
人生贵男儿，愧此簪笄女。
峩峩儒冠弁，愧此田家子。
予谬为令长，冥愚化不宣。
彼直天性厚，或以上泽覃。
劳之缗酒廪，重为此诗篇。
揭之旌其门，观风盛采旃。
既以劝邦人，庶几风普天。

正尔耽诗不耐闲，镜中频觉瘦栾栾。
曾郎惠我尽清供，椀把春风香并兰。

年老相看眼倍青，念君诗思苦劳形。
人间更有无穷感，好把禅关护性灵。

秦季贤愚混不分，只应漂母识王孙。
归荣便累千金赠，为报当时一饭恩。

风吹鲁国人，飘荡蜀江滨。
湿地饶蛙黾，衰年足鬼神。
时清归去路，日复病来身。
千万长堤柳，从他烂熳春。

老夫不是不知时，黄菊芙蓉正要诗。
谁信多魔儿女病，催租风雨又攒眉。

树远通鶑响，花晴带雨痕。
登山偶回首，隔水见前村。
澹往孤无伴，清归笑不言。
还家更迟著，松菊未应存。

处士生涯水一瓢，行年七十更萧条。
老妻稻下分遗秉，弱子松间拾堕樵。
岂有声名高后世，遂无𫗴粥永今朝。
穷魂散漫知何处，甬水东西不可招。

幽兰晚已秀，新竹直且疏。
朴樕亦巢禽，坳堂自容鱼。
长日肆炎赫，周轩正清虚。
适心不贵多，一亩觉有余。
理会遣孤笑，兴来味群书。
彼何扰扰尔，我独欣欣欤。
人臣无怀安，吏治犹蘧芦。
幸及三年淹，庶几闲燕居。

太清朕无形，历历县众星。
北斗横天中，众星朝帝廷。
顾余草芥士，于此寄余龄。
崇坛设香火，秘笈开真经。
仙客七八人，步虚上清冥。
再拜致勤恳，肸蛮参神灵。
愿言枯朽骨，清净老岩扃。
石台峻重崖，四山合如屏。
夜寂天更髙，松风响泠泠。
列炬如长虹，隐映春林青。
久已谢世故，何心混膻腥。
斋心肃不寝，已闻朝露零。

晓上春风第一楂，豁然披眼尽天涯。
原田极望人稀少，掩映茅篁数十家。

福地常披十幅图，仙翁隠处玉为壶。
九华山侧双峰下，还许侬分半席无。

老妻病女去淮西，慈母居吴鹤髪衰。
我独天涯听夜雨，寒灯三处照相思。

自断此生休问天，生得胡儿拟弃捐。
一始扶床一初坐，抱携抚视皆可怜。
宁知远使问名姓，引袖拭泪悲且庆。
悲莫悲于生别离，悲在君家留二儿。

前日喜重来，今朝复送回。
出门无仆马，为子走风埃。
远客有诗赠，短亭无酒杯。
南州虽得士，东观却遗才。

我作筹边倚半霄，西山云雪照弓刀。
如今且说南楼胜，应共汉坛相对高。

坐忆金台别，于今十四年。
新恩乘五马，北首渡三川。
县急均鹾户，边停助饷钱。
晋民衣食薄，移柱听调弦。

膺宝图，执左契。
德应天，圣飨帝。
荐表衷，荷灵惠。
寿万年，祚百世。

杖策踏霜月，满空烟雾浮。
苍颜酡蚁酒，黑帝避貂裘。
太液池台晚，广寒宫殿秋。
归来清耿耿，未省喘吴牛。

一年好处是初春，十阁争先奉圣人。
彩胜宝幡簪帽巧，兰芽蔬甲族盘新。

石烂木全焦，钟鱼变寂寥。
老僧无法说，诸佛亦魂消。
寺有州图载，山余窣堵标。
嗟嗟伏虎事，谁更问前朝。

有鹤青田来，骨傲九秋老。
羽毛鸡鹜间，不复故时好。
吴霜割清梦，一夕落幽岛。
哲乎开士秀，佛路著鞭早。
世累糊空云，一以凉飙扫。
往闻琅琊觉，禅海卷狂潦。
纷纷方袍子，未易艖䑰到。
师如健噉儿，把握攫梨枣。
尔来三十年，方寸不赀宝。
鲸钟人谁识，聊徇众击考。
又作云山行，方将同木槁。
勿学断缘人，时寄新诗藁。

燕公最繁盛，子孙十三支。
默数半凋零，坐愈成伤悲。
学不足赢粮，贫或无置锥。
先君尚有言，孙谋敢忘贻。

魏郎日共无喧酒，旧学新诗得细论。
可见高情重离别，又同一舸宿烟村。

迩英肃肃晓霜清，玉宇时闻槁叶零。
风过都城吹广内，万人笑语落中庭。

绿水池边旧钓矶，何时归去濯征衣。
千年城郭应无恙，祇怕风尘老令威。

毛竹千丛蔽野亭，晓猨惊后乱峰青。
汉庭已奏三千牍，周室仍繙十二经。
紫殿深沉频视草，缁帷寂寞自飞萤。
振衣本为苍生起，肯向荀家祇聚星。

御马新骑禁苑秋，白鹰来自东海头。
汉皇无事须游猎，雪乱争飞锦臂鞲。

病枕方行药，公门似隠居。
孤烟寄庭木，微雨长秋蔬。
宦薄惭骑马，山高梦结庐。
期僧仍未至，慵写与人书。

黼扆天高德意深，恩言临遣重丁宁。
九霄雨露新英节，一日风雷徧洞庭。
财力定能均息耗，米盐因得裕常经。
如今想见南翁喜，长望吴头认使星。

踏雪遥登望海亭，扶桑日上卧龙醒。
微臣望处非沧海，只望尧天万里青。

孟氏至诚通竹笋，姜诗纯孝感渊鱼。
古人常欲养志意，君子不唯全发肤。
有妹言归奉箕帚，仰谁出力助葭莩。
等闲亲鬓贫中白，自悔从来色养疏。

□□如斯举一隅，谁非长夜閟金乌。
裹尸马革真□□，□□□山浅丈夫。
羽化苦无仙伎俩，茶毗别是佛规模。
□□彭祖终须尔，匪悟浮休肯豫图。

团栾共坐说无生，家话只堪儿女听。
谁遣老禅来入社，迎门笑语是轰霆。

巴女骑牛唱竹枝，藕丝菱叶傍江时。
不愁日暮还家错，记得芭蕉出槿篱。

鲁祖逢人面壁，老大慵懒追随。
后之参徒罔测，一向打瓦钻龟。

养到天寒霜降时，附子煎汤冷浴伊。
常把盆中围得密，此时方用水窝儿。

少鄙章句学，所慕在经世。
诸公荐文章，颇恨非素志。
一朝落江湖，烂漫得自恣。
讨论极王霸，事业窥莘渭。
孔明景略间，却立颇眦睨。
从人无一欣，对食有三喟。
谭侯信豪隽，可共不朽事。
天涯再相见，握手更抆泪。
欲寻西郊路，斗酒倾意气。
浩歌君和我，勿作寻常醉。

剧笑自知跻奥室，好诗安敢望门墙。
饶君丽句春难敌，输我朱颜鬓未苍。

妻妾能羞亦可嘉，而今那有此人家。
买臣见弃苏秦逐，却悔施施尚尔夸。

江边危阜俯江臯，去马来牛细若毛。
古道向来元寂寂，俗流何处不滔滔。
漫拈老笔雕空阔，径命芳樽洗鬰陶。
天地年年有摇落，悲秋端谢楚人骚。

众乐亭前月满洲，雨余风静正中秋。
桂华冷射千寻碧，十顷湖光烂不收。

有客新从蜀道还，共招北隠步松间。
何人写出秋风句，付与淮南大小山。

虽有明时约。

船入芦花日暮时，双瞳炯炯鬓如丝。
世间岂少磻溪叟，老向烟波人不知。

冷云初雁水明霞，遥见星躔动汉槎。
咫尺江淮分表里，一番礼乐又光华。
水通建业宁迂道，天近城南且过家。
忙处得闲应更好，故园秋色上黄花。

金马延群俊，芸香聚众书。
杳疑神境绝，深与世尘疏。
气逼烟霄爽，光分日月余。
不材叨误选，故友幸联居。
云盖森胡骑，天阍谨契鱼。
后先陪贾马，左右揖严徐。
朱阁霜清外，璇题日上初。
辞林精采撷，艺圃纵游渔。
决胜楸枰暝，穷欢绮席舒。
朝昏升紫闼，咫尺待雕舆。
玉垒俄乡思，铜符忽诏除。
彩衣承几杖，华毂照园庐。
四郭柑垂荫，千塍稻散渠。
壶浆迎露冕，铙吹拥高旟。
有德能仁虎，无欺耻怒狙。
道途繁揖让，犴狱绝沦胥。
滞穗栖场圃，鸣桴静里闾。
贫宁费官烛，饥不茹家蔬。
翁子怀青绶，文园驾赤车。
古今相与校，胜负定何如。
上正开宣室，人方诵子虚。
追锋行入谒，委佩复传胪。
抚已聊晞骥，临民遽起予。
居然耗廪禄，岂不愧簪裙。
鹈翼颜何厚，锥囊意未摅。
因循恋糠籺，汩没老涂淤。
自顾徒为尔，诚非益者欤。
俄承吕公檄，遂策阮生驴。
驿骑传巴徼，诗筒达鲁墟。
琳琅固无价，燕石敢沽诸。

拏云擘茧写兰亭，洴絖娃宫箑柄成。
皎洁中规捐月斧，清雄消暍并桃笙。
玉毫躔内乘鸾女，冰鉴光中墨客卿。
爱惜御冬充便面，辟寒抚勉燠屯营。

乡里衣冠久不振，后来犹喜有斯人。
曾为蓬岛神仙主，端是储闱羽翼臣。
大节已观能直己，小淹何惜且临民。
君家幸有佳山水，莫向他乡别卜隣。

气冲鱼钥敞金扉，风射蛟冰泮玉池。
从此苑中多乐事，和诗谁是沈佺期。

凤刹岧峣挂断霓，凫云渚洳暗窗扉。
江风晓定钓人出，山月夜高禅客归。
墙外蔓藤移过密，院中杉子落来稀。
老僧独坐蒲团稳，自枉晴簷补衲衣。

景照堂中憩佛骚，阑干凭处接云高。
赋诗时会苦吟甫，破约难留嗜酒陶。

石田硗硗地力燥，谁种双柏已高大。
长材夭矫堪巨栋，老顶萦纡若层盖。
雪下孔翠寒不起，风中笙簧清可爱。
菟丝幸好求女萝，莫倚纤柔欲无頼。

一苇渡江，无处埋藏。
分皮分髓，瞒神謼鬼。
忙忙直向西归，不知失却只履。

落日梦江海，呼天野水涯。
百年唯此死，孤剑托全家。
血染楚花碧，魂归蜀日斜。
能令感恩者，狼籍慰荒遐。

粗砂施佛佛欣受，怪石供僧僧不嫌。
空手远来还要否，更无一物可增添。

月满秋夜长，惊乌号北林。
天河横未落，斗柄当西南。
寒蛩悲洞房，好鸟无遗音。
商飙一夕至，独宿怀重衾。
旧交日千里，隔我浮与沈。
人生岂草木，寒暑移此心。

瞻言太华，奠方作镇。
典册是膺，等威以峻。
上公奉仪，祀宗荐信。
介祉万邦，永配坤顺。

宽著肚皮急叉手，镬汤里面翻筋斗。
浑身糜烂转馨香，那个禅和不开口。

夫君胸次有天游，笑指沧溟寄一沤。
正使叩舷歌小海，不妨安席咏洪流。
翩翩聊试千金学，刺刺应惭万里侯。
归袖飘然望华阙，独留珠玉照遐幽。

龙居洞云深，飞泉泻绝壁。
不闻耳边喧，但觉心境寂。
富贵由他人，得失俱抱戚。
孰能全其天，山中樗与栎。

青骊去路欲骎骎，回首犹须话此心。
一别便成三数月，有疑谁讲过谁箴。

青莎径里香未干，黄鸟阴中实已团。
蒸豆作乌盐作白，属闻丹杏荐牙盘。

松竹孤山处士居，高风落落有谁如。
南湖放鹤能迎客，景行先贤或未疎。

曾问征夫路，名山两日程。
能销几两屐，况值一川晴。
诗欲谋于夜，云多不近城。
暮年尘事有，逐处得心清。

中原回首尚尘飞，书剑南来早识机。
方事高眠学安石，却愁多病似王徽。
肠枯谩有书千卷，腰瘦难胜带十围。
志士未逢聊尔耳，古人何用泣牛衣。

今年春计定何如，说道家家甔石余。
满意为翁开笑口，老夫心事祇耕锄。

归鞍白云外，缭绕出前山。
今日又明日，自知心不闲。
亲劳簪组送，欲趂莺花还。
一步一回首，迟迟向近关。

江南无处不闻歌，晦日中军乐更多。
不是风光催柳色，却缘威令动阳和。

失枕惊先起，人家半梦中。
闻鸡凭早晏，占斗辨西东。
辔湿知行路，衣单怯晓风。
秋阳弄光影，忽吐半林红。

鸟迹铺天篆，金波漾日沙。
鹭拳岩积雪，风勺浪飞花。
江断客帆入，崖回山影斜。
峰云青入汉，略约二三家。

水落滩声急，风来树影移。
懒穷千里目，空诵四愁诗。
白帽何妨隠，黄粱未遣炊。
要令乡国梦，暂向枕中迟。

常持皎洁性，终恰艳阳年。
。

赫奕诸王后，清贫一士同。
楼成召长吉，山裂梦虚中。
及子员郎泽，能诗伯氏风。
琅玕嗟早折，魂不到安东。

忽思湖上趣，水阔似南州。
地接过从易，人闲取次留。
絮轻递吹卷，蒲嫩匝堤幽。
落果知禽入，行莎觉履柔。
莲为游女曲，藤系野人舟。
晚笋长过筿，春秧绿满畴。
赏心曾卜昼，望岫最宜秋。
款款穿丛蝶，涓涓败堰流。
风埃无入座，笳鼓或惊鸥。
下客林泉性，时能梦寐游。

学诗须透脱，信手自孤高。
衣钵无千古，丘山只一毛。
句中池有草，子外目俱蒿。
可口端何似，霜螯略带糟。

文辞苦思徒妨睡，官职虚名不疗饥。
垂老始知安乐法，纸鸢竹马伴儿嬉。

仙掌凌空沆瀣秋，大田多稼似云浮。
天边霁景芙蓉阙，江上残芳杜若洲。
东观群儒宣宴乐，南荆遗俗重嬉游。
宸章忽降容瞻睹，疑是神龟负九畴。

太虚无实可追寻，叶落松枝谩古今。
若见桃花生圣解，不疑还自有疑心。
本来无物使人疑，却为参禅买得痴。
闻道无情能说法，面墙终日妄寻思。

帝德诞敷，销烁群慝。
近悦远来，惟圣时克。
玉振金声，治功兴起。
韶箾象之，尽善尽美。

学士金銮殿后居，天中行坐侍龙舆。
承恩不许离床谢，密诏常教倚案书。
马上唤遮红觜鸭，船头看钓赤鳞鱼。
闲曹散吏无相识，犹记荆州拜谒初。

昔余与夫子，相遇汉川阴。
珠浦龙犹卧，檀溪马正沈。
价重瑶山曲，词惊丹凤林。
十年暌赏慰，万里隔招寻。
毫翰风期阻，荆衡云路深。
鹏飞俱望昔，蠖屈共悲今。
谁谓青衣道，还叹白头吟。
地接神仙磵，江连云雨岑。
飞泉如散玉，落日似悬金。
重以瑶华赠，空怀舞咏心。

衣上六花非所好，亩间盈尺是吾心。

青风吹天云雾开，仙人骑马天上来。
吟出人间见所不可见，常娥织女为之生嫌猜。
织女断鹊桥，常娥闭月窟，从兹不放仙人回。
一落人间五十有四载，唯将文字倾金罍。
李白佯狂古来少，骑鲸鬣鬣飞沿洄。
杜甫问讯今何如，应为怪极罹天灾。
公乎至宝勿尽吐，吐尽吾恐黄河水决昆仑摧。
天穿地漏补不得，女娲之力何可裁。
长安酒价不苦贵，风月但惜多尘埃。
醒来强更饮百盏，酣酣愚智宁论哉。

是法修行遍，方栖不二门。
随缘嫌寺著，见性觉经繁。
所叹身将老，始闻师一言。
尘沙千万劫，劫尽佛长存。

眼空凡马绝全牛，肯念江萍万里浮。
一倡朱弦补骚雅，片言华衮续春秋。
礼罗自昔须温造，文馆而今欠薛收。
要任丘墟百年责，慎毋樽俎上南楼。

敦崇妙本膺丕贶，濬发鸿源示永年。
吉语密传当乙夜，粹仪祗觌拥祥烟。
皇心翼翼精斋至，祖德绵绵道诲宣。
诞集纯禧彰锡羡，交修茂典表钦先。
爰稽大壮新琼宇，仰法殊庭设绮筵。
山积瓌材咸备矣，神扶华栋见巍然。
元龟献兆良辰协，哲匠施勤庶艺全。
四柱如翚循宝势，觚棱削玉灿珠躔。
黼帷夙设宸居丽，翠葆躬临圣志虔。
昭答明灵陈盛会，睿词敷畅焕云牋。

邂逅宫花春寂寂，相思塞草暮离离。
休信李广未封印，喜得青香赋小诗。

羲和隔重云，不复知下土。
商羊何为者，得时方鼓舞。
老人闲不出，秋草生环堵。
况兹阴霖时，块坐谁与语。
江人雨不鱼，鲂鲤不登俎。
晨烹亦何有，藜藿恣烹煮。
壶中有芳春，造物不得与。
一醉兴未终，连延忽三举。

八曲风烟势欲开，鼓楼岩下水萦洄。
莫言此处无佳景，自是游人不上来。

浣花之东当筰桥，奔流啮桥桥为摇。
分洪初疑两蛟舞，触石散作千珠跳。
壮声每挟雷雨横，巨势濳借鼋鼍骄。
梦回闻之坐太息，鐡衣何日东征辽。
衔枚度碛沙飒飒，盘槊断陇风萧萧。
不然投檄径归去，短篷卧听钱塘潮。

百幅敲冰密属连，寝甘谁复诮便便。
心闲好隠忘言几，官冷宜铺坐客毡。
乌布任宽忘道韵，绛纱徒侈怯霜天。
休嗟抛掷缣绫贵，据榻犹胜枕杫眠。

峨桥小渡十里长，石硊小渡五里强。
斜风细雨寒芦里，下有深潭黑无底。
渡船劣似纸半张，五里却成一千里。
中流风作浪如山，前进不得后退难。
隔溪市井只咫尺，安得飞堕于其间。
大江风涛堪著力，小渡风涛更无格。
咫尺性命轻于毛，只恐一毛犹不直。

净名无语示清羸，药草搜来喻更微。
一雨一风皆遂性，花开花落尽忘机。
教疏兔镂金弦乱，自拥龙刍紫汞肥。
莫怪独亲幽圃坐，病容销尽欲依归。

茅屋萧寥烟暗后，松窗寂历月明初。
此时谁念孤吟客，唯有黄公一帙书。

萧萧古原上，景物感离肠。
远峤收残雨，寒林带夕阳。
溪声迷竹韵，野色混秋光。
吟罢还西望，平沙起雁行。

长安重行乐，寒食及佳辰。
联翩出游宴，闾巷无居人。
动静各有趣，拂我朱丝尘。
分将幽独心，守此濩落身。
斯岂众所然，独子何殷勤。
叩门随谒入，俯仰色甚真。
从容一笑粲，不觉倾盖新。
念昔各从宦，宿亳为近邻。
溢言相引重，嗟我曾未闻。
乃知国宝拙，不悟王绥仁。
高谈喜未定，佳句意益珍。
几有按剑感，惊怪惠好频。
子方赴吏集，朝暮旅食贫。
不忍拜马足，会且扫朱门。
独肯闲见我，惟子欲何云。
乃言人生世，取舍理莫均。
譬之平地水，东西南北分。
感此重拜嘉，幸子长相亲。

浮家东下路间关，地近家乡尚未还。
风雨满城欣已过，星霜入鬓早宜闲。
去年嘉客同吹帽，今日仙林独侍班。
徧插茱萸忆兄弟，更添北望道场山。

嘉宾卅七燕公堂，吾道方亨值一阳。
学力早知深孔孟，乡风端可继陈杨。
云霄九万朝天阙，礼乐三千染御香。
老守尚能观盛事，春深时节喜如狂。

雨过天风静，波光似铸成。
不须频鉴照，妍丑自分明。

千林欲暗稻秧雨，三月尚寒花信风。
九节老筇应不惜，步随流水看残红。

盘屈虹蜺气，空山老白云。
酒因陶令买，芋为邺侯分。
甘露门知味，毗耶藏著勋。
南轩无复见，岩卉自清芬。

蜀客登来屈子城，九歌重见笔纵横。
不妨秋露浇春菜，只可从渠学独清。

屋头风过雁，灯背月移窗。

爱莲尽爱花，而我独爱叶。
水仙剪圆碧，万柄相倚叠。
风掀翠釜举，露浥鲛珠晔。
不必满川红，香气自薰浃。
龟鱼荫凉影，鹭鸥憩别业。
洁可包龙城贾客之饭，清可制三闾修士之衣。
大可载太乙真人之卧，高可盖桐江神女之归。
醉仙卷作碧玉盏，歌妓携来绿云扇。
有时听雨隔窗眠，湖声十里钱塘晚。

地近篮舆便，心清俗事稀。
檐花琼结佩，窗月练垂衣。
松竹添三径，溪山豁四围。
落成歌管集，仰首暗尘飞。

遥夜百感集，白露下空庭。
秋风入草木，众叶会飘零。
甘液始润物，履霜渐阴凝。
哀哉石榴树，谶语成添丁。
兰艾既同焚，孰别臭与馨。
皇天默不语，今古常青青。

脱巾漉酒心先醉，著屐登山脚便轻。
豪饮清游忆陶谢，古人千载尚留名。

行并焦湖试问涂，何如震泽占姑苏。
提壶聒聒劝谁饮，我不知君渠自呼。

褒博衣冠汉大儒，三千奏牍到宸居。
郎官起草归华省，女史焚香伴直庐。
出守新恩龟顾印，趋朝旧路雉随车。
便分符竹从鸾掖，应有壶浆待隼旟。
赐对移时亲斧扆，随行兼两载图书。
淮南落木摇鞭里，湓浦分风挂席初。
郡阁平窥汉阳树，盘飧频荐武昌鱼。
聚徒南郡传经盛，携妓东山退食余。
天阙九重悬梦想，江关百战见坵墟。
清曹祖德诗人后，时寄新吟一起予。

少陵说马谁擅场，老韩曹覇江都王。
只今传法谁得妙，支郎为𦶟龙眠香。
沙平草细春日长，何人识此真乘黄。
归君蓬斋君卷藏，似君千里方腾骧。

太原俗尚武，高皇初奋庸。
星轩三晋躔，土乐二尧封。
北风遂举鹏，西河亦上龙。
至德起王业，继明赖人雍。
六合启昌期，再兴广圣踪。
传呼大驾来，文物如云从。
连营火百里，纵观人千重。
翠华渡汾水，白日临崒峰。
枌榆恩赏洽，桑梓旧情恭。
往运感不追，清时惜难逢。
诗发尊祖心，颂刊盛德容。
愿君及春事，廻舆绥万邦。

自洗铜壶试玉醅，小轩风月为徘徊。
此心未与年俱老，犹解逢花眼暂开。

汉上逢老翁，江口为僵尸。
白发沾黄泥，遗骸集乌鸱。
机巧自此忘，精魄今何之。
风吹钓竿折，鱼跃安能施。
白水明汀洲，菰蒲冒深陂。
唯留扁舟影，系在长江湄。
突兀枯松枝，悠扬女萝丝。
托身难凭依，生死焉相知。
徧观今时人，举世皆尔为。
将军死重围，汉卒犹争驰。
百马同一衔，万轮同一规。
名与身孰亲，君子宜固思。

墙东新径去年开，二老扶筇便往来。
数面何曾三日别，离怀都寄十分杯。
客亭系马梅争落，官舍裁书鴈欲回。
秉执枢机有知己，未须卜筑向蒿莱。

暑绤衣能几，长流汗似痁。
惶惶何栗栗，赫赫复炎炎。
安得三庚度，犹如十日兼。
坐惊惭背浃，不是泪襟沾。
汤餠何堪试，煎茶可更添。
可人娇熨玉，频起立风簷。

九苞仙瑞曜垂衣，一品高标百辟师。
魏相十思常自切，曹溪一句几生知。
久交玉帐虽难别，须佐金轮去已迟。
唯杜荆州最惆怅，柳门回首落花时。

银汉波澜溢，经旬雨未休。
细听宜隔牖，远望忆高楼。
风急飘还断，云低落更稠。
走童惊掣电，饥鸟啄浮沤。
丝网张空际，蛛绳续瓦沟。
青蛙多入户，潢潦欲胜舟。
雷怒疑山破，池浑似土流。
灰人漫禳厌，水马恣沈浮。
广陌应翻浪，贫居恐作湫。
阳精藏不耀，阴气盛难收。
远色重林暮，繁声四壁秋。
望晴思见日，防冷欲披裘。
枕润眠还嬾，车羸出转忧。
散空烟漠漠，迸溜竹修修。
树暗蝉吟咽，巢倾燕语愁。
琴书凉簟净，灯烛夜窗幽。
天下那能向，龙边岂易求。
湿烟凝灶额，荒草覆墙头。
酒思凄方罢，诗情耿始抽。
下床先仗屐，汲井恐飘瓯。
危坐徒相忆，佳期未有由。
劳君寄新什，终日不能酬。

雪蕻羊羔白，菘芽栗肉黄。
为谁端有此，正尔未能忘。
觉后心无愠，修来面有光。
道人参妙趣，一炷石𬬻香。

东南路迳走江淮，万里波声日夜回。
流水会将孤梦去，游鳞不寄尺书来。
风吹云影东西散，雨点花枝在处开。
节物伤人心总碎，一春归兴满兰陔。

粥足饭足，饱柴饱水。
庐陵米价高，山前麦熟未。
尽乾坤刹海，都卢是个自己。
撒放眉毛眼睫间，直得放光动地。
不是如来禅，亦非第一义，更说什么衲僧巴鼻。
争如撒手悬崖，去却药忌，且唱个啰啰哩。

先生云卧在梅峰，胸饱珠玑貌自丰。
端坐浑如乔岳象，传经足并化工同。
门前桃李春长在，身后勋名远更通。
见说义兵扶社稷，千年国史纪元功。

数首新词带恨成，柳丝牵我我伤情。
柔娥幸有腰支稳，试踏吹声作唱声。

濮州以谏死，何氏得其真。
天下中庸义，人间父子亲。
再传犹易简，小出复逡巡。
埋骨虽南土，倾心向北辰。

人生祇要常无事，忿欲纷纷喜见侵。
赠子秘传安乐法，秋毫莫遣动吾心。

日月谁能驻，风霜忽已高。
公孙分布被，范叔共绨袍。
𫁂䅉炊香甑，蒲萄压小槽。
所惭才已尽，孤咏不能豪。

三十六人抚西域，六头火炬走匈奴。
古今参合坡头骨，尽是离披见鹘乌。

江南还有谢娘才，试数春期几日来。
彩胜未随钗上燕，玉台先插鬓边梅。

佛祖仰望不及处，暗昏昏地悄巍巍。
放开闪电光中路，拶著全身陷铁围。

著意黄庭岁久，留心金碧年深。
为忧白发鬓相侵，仙诀朝朝讨论。
秘要俱皆览过，神仙奥旨重吟。
至人亲指水中金，不负平生志性。

楚楚碧霞裳，轻轻青玉履。
三千一太真，道粧侍天子。

记得公归自汴京，了然目为小生青。
行能致远由推毂，到即成渠荷建瓴。
松柏岁寒知节操，芝兰室迩化芬馨。
白圭三复成陈迹，感德伤怀涕泗零。

楚山黄落洞庭波，背却鸡人问钓蓑。
归思甚于三峡壮，才名空自十年多。
曩游记得青灯在，后会愁如白发何。
我更有怀言不尽，故将短韵代长歌。

蜀道群山尽可名，更逢佳处愈神清。
初疑谷口连云掩，入见天心满洞明。
怪石磷磷蹲虎豹，飞泉落落碎瑶琼。
嵬巅别有神仙路，又得攀跻向上行。

从我登山未觉疏，应将得失日乘除。
喜添桐叶千篇咏，顾减茅堂一卷书。

妙理居言外，高怀见酒边。
无心千里奉，有意一灯传。
柏树谁能指，虚空莫问年。
炉香聊闭合，何处觅心田。

败絮萧然拥病身，久疎朝谒作闲人。
公卿各趁黄麾仗，宾客谁看乌角巾。
菱照无情难讳老，杏梢作意已撩春。
卧闻儿女夸翁健，诗句年光一样新。

小阁称幽隠，群峰竞秀尖。
村舂雨外急，秋色望中添。
世事已黄发，忘情付黑甜。
从渠造物巧，未怪老夫潜。

相逢一笑两忘怀，梦遶亲庭首重回。
世事难磨三尺喙，离愁都付一分杯。
秋生林薄岁时晚，水落江湖鸿鴈来。
賸作新诗频寄我，天涯时对两眉开。

几时离月峡，五见紫兰凋。
塞雁随魂断，江花逐泪飘。
沙头南北客，京口去来潮。
日日无消息，空登万里桥。

春入渭阳花气多，春归时节自清和。
冲晓雾，弄沧波，载与俱归又若何。

仙家仙药不易得，颇为鬼神所爱惜。
道人入山因采出，轻如鹅管如蝉翼。
多君用心穷药谱，能辨始兴最良处。
合入梁公药笼贮，嗟乎，嗟乎，世上伏苓多老芋。

昔年曾叹马相如，才气飘飘赋子虚。
未怪家贫徒四壁，先生四壁僦人居。

半百已华颠，如今更皓然。
自知为士子，人讶学神仙。
风月难忘酒，云山不著钱。
行年六十六，明日又添年。

释老之异，佞者惟酷喜，排者惟疾觝。
死生之大，达者晦其理，昧者尚其诡。
丧祭之正，徇古者失于泥，行今者溺于鄙。
如遗训者，亦可以守而勿坠矣。
我怀绪言，杯棬之比。
子孙传家，真迹在此。

佳期难再得，清夜此云林。
带竹新泉冷，穿花片月深。
含毫凝逸思，酌水话幽心。
不觉星河转，山枝惊曙禽。

神为骖𬴂气为车，秋云扶疎春风腴。
汤餠睡起茗椀须，意往独与奚奴俱。
奴低头笑公，放懒不著书。

人爱老张书已颠，我知醉素心通天。
笔锋卷起三峡水，墨色染徧万壑泉。
兴来飒飒吼风雨，落纸往往翻云烟。
怒蛟狂虺忽惊走，满手黑电争回旋。
人间一日醉梦觉，物外万态涵无边。
使人壮观不知已，脱身直恐凌飞仙。
弃笔为山傥无苦，洗墨成池何足数。
其来精绝自凝神，不在公孙浑脱舞。

寂寞茅斋昼掩扉，著书还□易招讥。
固知不解论奇字，恶客何须抱酒归。

皆言渔者乐，不知渔者忧。
方其未得鱼，蓑雨立寒流。
正可入图画，屋壁供王侯。
吕尚与子陵，工钓汉与周。
初不事钩饵，终日心优游。
我今筑斯舍，发兴在沧洲。
范子既伯越，去泛湖海舟。
季鹰思吴中，不为鲈鱼秋。
所以数君子，声名天壤侔。
我非真渔人，一醉万事休。

如帷复如荠，历历映沧洲。
故障千里目，剩作一重愁。

此情消遣终难去，无路追寻岂是愚。

沟涧横三面，冈峦匝四隅。
满门牛宿留，刺耳鸟喧呼。
造请难通谒，经过易失途。
锄犁有余暇，歌鼓宴官奴。

滩高舟去缓，闲眺莫江滨。
竹本沙痕旧，茅丛烧色新。
青裙瓶汲涧，白帽斧寻薪。
渺渺蛮烟起，秋风一旅人。

戏马佳辰菊未黄，有人惆怅独持觞。
心知不作匆匆意，故欲凌寒报早霜。

解组归来会面初，杖藜朝暮过吾庐。
相亲樽酒情无间，共话田园乐有余。
樗散年颓方倚托，棣华风急顿萧疏。
堂堂人物无髙寿，不那哀伤泪满裾。

既济功成列左玄，余波犹作世间泉。
苔荒碧甃龙宫寂，庭老梅花月在天。

云阳秀湘南，祖刹隐林峤。
曾出老古锥，今尚有余貌。
神驹过江来，覊靮不受敲。
潮音震海湖，乞食徧蛮徼。
遣子寻故岑，飞锡出泥淖。
端能破悭贪，亦须硬觜爪。
定林枕双溪，门前风水閙。
一派遶钟山，归时可自照。

我来嗟许晚，已失读书堂。
遗址烟焰余，草木犹辉光。
乃知子史子，揭名意何长。
书册本可好，履践斯为良。
痴绝蠹万卷，未若陶食忘。
苟得是中趣，高可云外翔。
政不守萤雪，汩汩勤朱黄。
譬如沈疴痊，安用千金方。

且自伏尔菟，毋劳伏我神。
只图滋一啜，不图延千龄。
酥也酥，总弗如，松风浩荡相招呼，呼上青冥山亦无。

积庆源流远，娠贤社稷光。
斯文今北斗，举代一文昌。
象服山河寿，斑衣日月长。
生刍此时事，四海为悲凉。

我闻豫章境，势胜所至生。
山皆撞空活，水有照骨清。
其间佛老宫，往往联飞甍。
人王邑一隅，古屋才数楹。
尘点自不到，日饱松风声。
十丈挂溪影，虹桥插峥嵘。
揶揄下鬼夔魖，踉跄笑麏麖。
师方得所欲，振锡了不撄。
非如入流子，横计多余赢。
秋畦蹲鸱老，昼饭宜香秔。
由来介石身，忽作归云轻。

战鼙非起自渔阳，到寇皆由偃月堂。
相国裘虽来贺捷，蚩尤旗尚未收芒。
厨车古有刑都市，宝剑今谁请尚方。
莫倚圣朝家法恕，前卢后蔡亦投荒。

轻装两衣笈，假寝一胡床。
唤渡江楼下，逢僧县驿傍。
横林生夕霭，孤蝶弄秋光。
老惯人间事，无诗寄断肠。

我行至商洛，幽独访神仙。
园绮复安在，云萝尚宛然。
荒凉千古迹，芜没四坟连。
伊昔炼金鼎，何年闭玉泉。
陇寒惟有月，松古渐无烟。
木魅风号去，山精雨啸旋。
紫芝高咏罢，青史旧名传。
今日并如此，哀哉信可怜。

暮年秋色恋江乡，酒熟鱼肥蟹著黄。
已见庐山非入梦，一帆风稳称归航。

坱圠群灵付大钧，人生于世本何营。
浩然中夜存存气，不藉西风梦亦清。

文字粗能饮，圣贤时复中。
林间十二子，宾主自清风。

谢安春渚饯袁宏，千里仁风一扇清。
歌黛惨时方酩酊，不知公子重飞觥。

平林广野骑台荒，山寺鸣钟报夕阳。
人事自生今日意，寒花只作去年香。
巾欹更觉霜侵鬓，语妙何妨石作肠。
落木无边江不尽，此身此日更须忙。

至公无暇日，高阁闭秋天。
肘印拘王事，篱花思长年。
绩成心不有，虑澹物犹牵。
窃效泉鱼跃，因闻郢曲妍。

弄水亭无恙，青溪古画图。
民风最淳朴，郡计足枝梧。
汉玺行褒召，潘舆且燕娱。
平生故人意，未改岁寒无。

波涛路杳然，衰柳落阳蝉。
行李经雷电，禅前漱岛泉。
归林久别寺，过越未离船。
自说从今去，身应老海边。

滍川胜气蔼葱葱，远访先生旧隠风。
阅礼敦诗见犹子，故知余泽未终穷。

祠官粟一囊，不赡躯七尺。
前年蒙宽恩，例许乞骸骨。
联翩三儿子，俱作鹳雀碧。
赋禄虽尚远，亦足慰衰白。
幅巾茆簷下，称病谢来客。
从今门前路，永扫车马迹。

忆昔争游曲水滨，未春长有探春人。
游春人尽空池在，直至春深不似春。

忽闻春欲去，园林谩游瞩。
轻风散余红，细雨滋繁绿。
绿繁似欢荣，红散犹僇辱。
因悟人间世，万事易翻覆。
贱或登青云，贵或成赤族。
祸福无定端，往往相倚伏。
那知今日歌，不是明朝哭。
书以为世鉴，得志毋纵欲。
兢兢如履冰，坎坎念伐辐。
苟能闲此理，堪追圣贤躅。

独倚阑干玩野塘，俄惊节物老春光。
绿杨阴密莺将懒，红杏枝空蝶不忙。
诗思漫沿芳草远，茶瓯微带落花香。
那堪风雨频催促，公子王孙亦断肠。

为口莫学阮嗣宗，不言是非非至公。
为手须似朱云辈，折槛英风至今在。
男儿结发事君亲，须𢽾前贤多慷慨。
历数雍熙房与杜，魏公姚公宋开府。

汝在何乡何姓名，路途凡百爱惺惺。
衣裳脱著勤收管，饮食烹炰贵洁馨。
每遇歇时寻竹所，须教宿处近旗亭。
吾家僮约无多事，办取小心供使令。

烈士或爱金，爱金不为贫。
义死天亦许，利生鬼亦嗔。
胡为轻薄儿，使酒杀平人。

老寄余生山水窟，寂无朝烟屈硉矹。
客从何方问栖隠，无人譍门杖藜出。
言间遗我翠玉餠，把玩芳香袭呼吸。
便欲洗琖试水品，肠胃空枯恐称屈。
缄藏小箧挂东牖，惕若虬龙随手入。
云涛雪浪有变化，扃𫔎苞苴何鬰鬰。
痛尝七碗岂不愿，待营一饱终无及。
穷人谈富如画餠，浪说烹炮诧知识。
真求大嚼荐茗饮，可笑诗人太痴绝。
岂惟枵腹误指染，更并丽句成干没。
亦知且具衲子供，浇淋蔬笋供一啜。
恐君肺腑出宫商，造物反怪太喧聒。
又恐展转夜不寐，深思危虑比孤孽。
何如待我食万钱，东阁大开玉醅泼。
翠娥捧香沃烦腻，醉起一笑天地间。
男儿盖棺事始定，所不践言有如日。

何处飞来一段云，太湖风急到江城。
云中疑有群仙过，时听丁东环佩声。

岸植木菡萏，池栽水拒霜。
那知一家种，同艳不同香。

闻道千金好，幽人已奠居。
森森松绕寺，㶁㶁水循渠。
旅泊未妨酒，长饥犹著书。
谪仙诗酒地，今尚指匡庐。

扶持临济正法眼，出手还它勇毅人。
利物应机全体用，丛林又见一番新。

一水傍通四五池，竹亭茅榭亦相宜。
中间更著高人住，不到溪山无好诗。

海上狼烽不起烟，兵戈犹记旧年前。
岩居有客能招饮，肉食何人为给鲜。
但得生涯类盘谷，可无风景似斜川。
共寻糊口田三亩，仍办遮头屋数椽。

天意回，皇母归。
戢烽燧，敞宫闱，朝阳赫奕明鞠衣。
惟皇之孝，惟母之慈。
陈仙仗，荐寿巵。
从之冢后与庶妃，奏之九成与咸池。
沓珍瑞，骈福祺，山陬水裔咸熙熙。
惟天之象，与帝之宜。
千万年，无穷期。

烨烨银檠上，开荣歘尔新。
芳心唯报喜，艳色不关春。
翠幕障风稳，兰膏借润频。
屡占皆取验，始信有花神。

尺水走庭除，花木皆周匝。
双亭正相值，仅能容一榻。
公余时独来，隠几聊嘘嗒。
典谒或通名，东荣有宾合。

燕语今生事，花开夙世红。
不知终日醉，何以谢春风。

我有一卷书，仗之以为命。
所言非奇辞，教人归于正。
昭昭灵台间，生死明于镜。
愿为大医王，普治众生病。

天坛绝顶山，髣髴翠微间。
迹久苔纹碎，云根古木闲。
丹成人已去，鹤驾未曾还。
犹有箫吹响，时时下旧山。

悲莫悲兮离别长，怨莫怨兮私自伤。
敛横波而向秋野，垂玉筯兮沾罗裳。

午睡不觉久，起坐独扪腹。
眊矂相苦魔，眩瞀遂为族。
永怀建溪春，偶尔得藏畜。
品第虽非貂，犹胜狗尾续。
虚堂无纤尘，百转纷击筑。
破碾顿愕眙，屑纷随轮蹙。
被褐而怀璧，凡眼真亵凟。
聊资定碗黑，岂待无托绿。
久闻城西角，有泉湛寒玉。
名因所居传，廉惠才可仆。
殷勤持小罂，甘莹来一掬。
蟹眼方转旋，色味相芬馥。
迩来棘荆生，未易梨栗熟。
一啜便超腾，庾愁空万斛。

青帝翠华沈物外，素娥孀影吊云端。

兴赋雍容诵麦陂，徐徐别颐用金椎。
通身都是藏污罪，揖让如仪解说诗。

何年商颢澄中秋，中光列籍稀校雠。
冰轮充满不复玷，玉斧弃置无烦修。
虾蟇遁走兔老黠，历历可认浑银楼。
扬光厌倦落凡眼，臭黄涨雾纷蜉蝣。
收芒转彩向林壑，孕秀石腹非雕锼。
夜深辉怪想出没，肯混瓦砾埋荒幽。
地神竦踊竞持护，山鬼睥睨潜惊媮。
扶疎桧影亦透入，非假幻化人能不。
谁将作屏伴几砚，窗日互耀摇双眸。
三山放翁实赠我，镇纸恰称金犀牛。
翁今巨宋清庙器，咸钟韶磬铿鸣球。
所学况不负天子，报国岂暇官资谋。
子虚赋传赐科第，始计兵说裨宸旒。
倾城宠易妬亦速，巴蜀寄宦瓯闽游。
仙风侠气愈卓越，锦袍玉局当朋俦。
平生专车祗文藁，江汉万古词源流。
昆仑坱圠大巧在，乃欲绘画真堪羞。
精神闻道尚遒紧，恨未面觌肝肠投。
此屏远送有深意，绝胜龟甲围香篝。
用张舍避立必直，铭戒要我参李尤。
拙诗酬贶忘不韪，是亦一痴何从瘳。
菱租鱼市仰高咏，乘舆未果随子猷。
来春流水鳜肥好，看我坐钓书船头。

莫道惟危便为恶，只缘众欲起于形。
常须急把理来救，亦要少从危处行。

静退身无累，安闲意有余。
一麾真漫尔，三径盍归与。
肯酌贪泉水，甘乘下泽车。
后生知敬慕，遗行蔼乡闾。

一来边障地，走马过三秋。
万绪事常扰，九分春又休。
鸎花谁在目，霜雪只侵头。
从得风光住，风光可奈忧。

诗礼家传旧，箕裘世袭良。
蚤同花萼秀，晚并桂椿芳。
方恨违同气，那知叹肯堂。
斯文今已矣，继踵属贤郎。

一只林家鹤，饶君骨更清。
爱山几废日，琢句恐伤名。
稍得湖边住，常来寺里行。
相逢怪相喜，同病又同庚。

齐物书非放，师传自子弓。
人多谈稷下，我独守环中。
道贵身无贱，名高位莫穹。
元和虽五相，千载一渔翁。

朝余往兮东畴，景翳翳兮云油油。
牛驱耕兮载泥重，鞭不前兮挽犁用。
岁云暮兮暮维何，仓庚鸣兮布谷和。
疾吾耜兮固吾耒，趣甘泽兮及时播。

十里青山照眼，一篷疏雨催诗。
记取江边作别，烟村梅子黄时。

文场宁复鬓霜宜，白玉堂前雪霁时。
不惜狂言枨忌讳，秃毫冰砚竟无奇。

晓月难为光，愁人难为肠。
谁言春物荣，独见叶上霜。
雕鹗失势病，鹪鹩假翼翔。
弃置复弃置，情如刀劒伤。

长沟流水急，荒涂少人迹。
扶舆问遗踪，晶晶度秋日。
子陵谁复知，墓古莽榛棘。
传闻虽未真，此意自无极。

今年人忆去年梅，试问今年花已开。
见说春风正料理，不应小雨便花摧。

治道精深日讲求，唐虞功德本优游。
欲知兆姓千官意，万岁常瞻十二旒。

君王初未识相如，谁与慇勤荐子虚。
莫笑粗官便无用，粗官也解试中书。

心洞明，眼豁开。
末后句，绝安排。
未曾展卷，明月自来。

溪流镜样清。

中尊严祀典，鬯未祼而实。
将祼而实彜，礼文知有秩。

姑射神仙犹饮露，龟台王母未忘桃。

万山四塞围平陆，大为关中次为蜀。
我生东南未曾到，蜀士游从闻颇熟。
自从襄阳上峻途，高欲登天下临谷。
女娲大山塞空虚，麻线名堆千万曲。
行人一升鹿头关，下瞰平川如画幅。
幅员二百四十里，里出万缗民日蹙。
向来陕西五路兵，退守诸关疆地促。
计臣权宜重增赋，民力尚宽随所欲。
尔来因仍七十年，鬼不输钱无雨粟。
民生哀哉不堪命，外若富饶中不足。
益梓尚有繁盛风，夔峡穷民几比屋。
侧耕危获供税租，饭多稊稗无嘉谷。
朝廷谋帅弄印久，宣谕尚书剖符竹。
尚书当今第一流，翁婿相望冰映玉。
贻书挽君为此行，古人义槩非流俗。
君亦慨然挈家去，掺袪未免再三祝。
君行岂为温饱计，一举高飞快鸿鹄。
丈夫生有四方志，登览山川非碌碌。
顷为假吏到燕山，未行先取山经读。
所至访寻多得力，中原至今在吾目。
北征西征昔有赋，何肯徒行空逐逐。
子西尝因过岘首，遐想羊公欲相沃。
关右放贾眼拔镞，表留卒使痈溃肉。
试推此意向前去，到处前人有遗躅。
五丁开山果何在，赞皇筹边言可覆。
剑门石角皆北向，雪岭界天望身毒。
高皇将坛在汉中，武侯八阵留鱼复。
栈阁绳桥世称崄，威茂渡笮来夷族。
李冰离堆如底柱，大宁盐泉若飞瀑。
四路尤多未见书，买归何止三万轴。
黄松次功蜀梼杌，石湖居士吴船录。
君宜预考经行地，却随所见书之牍。
幕中便可资筹策，远业因兹增蕴蓄。
又闻渡泸不在泸南在沉黎，卭崃九折是君家世尤当知。
艺祖按图挥玉斧，大度河外等弃之。
本朝独无南诏患，一语决定无敢违。
成都郡庠千白袍，后来之秀日益奇。
周公礼殿岿然在，画像盘古继宓牺。
春秋奠谒用旧乐，想见节奏并威仪。
谈经约史各专门，学问可以相发挥。
康节遗书有传者，不惜师问穷精微。
先天仅得十二三，声音律吕无由窥。
更有异闻多细事，试因余暇质所疑。
青城大面访僊迹，普贤灵变穷峨眉。
街名棋盘路九逵，江号濯锦如污池。
古柏参天二千尺，水浒鼎立三石犀。
药有珂贝说尤诡，字书不见栮与桤。
金堂鹦鹉扫孤塔，苍溪橘柚五出椑。
嘉陵梵像为最巨，阆州城南天下稀。
少陵入蜀往来久，须行万里方知诗。
我慙寡闻言又拙，君其更为加询咨。
老我无复为世用，但当杜门待君归。
归期未知果何时，时寄尺楮宽吾思。

秋高山城幽，风动林叶吼。
百感从中来，将分故人手。
故人惜轻别，樽酒欲相厚。
未饮已颓然，别恨浓于酒。

浣花溪上得闲来，石刻摩挲病眼开。
短策多时临水立，红尘半路与风回。
乞灵伎薄裳为带，惊世名言海纳杯。
相对只今真梦寐，数椽茅屋老苍苔。

柳花多情不肯新，可怜失尽汉家春。
二年不识挑生菜，万国谁知有杀身。
群盗犹多南渡客，征鸿难问北归人。
始知前日一樽酒，上帝升平与尔亲。

家近西湖去欲飞，到山心却为山迟。
看禅弟子人休问，正是龛中作梦时。

疏髯荆楚青油客，踏著天根息此堂。
惹得深山狂简子，年年来此道先生。

冬至前后，沙飞石走。
佛祖潜踪，寸铁在手。

行行西崦西，暝色苍然入。
芸芸各归根，我亦坐内息。

才得当阳一线通，全彰大用显家风。
直饶鼻孔辽天汉，未免从头被罩笼。

浅水荷花开傍桥，晚钟楼殿碧山椒。
林松绕路行不彻，野鸟避人飞更遥。
喜有高情共丘壑，应须长啸混渔樵。
老僧好事能延客，未觉山房苦寂寥。

耸辔排金阙，乘轩上汉槎。
浮名何足恋，高举入烟霞。

天台自是金仙窟，而况师曾住惠因。
祖令全提余作畧，旧营重按想精神。
绝怜老宿参辰象，何限名蓝甲乙人。
若遇毒龙师摄取，经行杯渡熟知津。

策杖寻隐士，行行路渐赊。
石梁横涧断，土室映山斜。
孝然纵有舍，威辇遂无家。
置酒烧枯叶，披书坐落花。
新垂滋水钓，旧结茂陵罝。
岁岁长如此，方知轻世华。

有手须把酒，有口须吟诗。
更留未老脚，上山当及时。
我生除此百不爱，尽著余年了三债。
一岁纵教醉百回，三日始一眉头开。
百年藉使吟万首，十日得三果何有。
足健且长闲，当能遍岩薮。
君不见王逸少，誓墓不出穷名山。
谓宜以乐终，不愿缚足名宦间。
又不见陶渊明，快饮不负头上巾。
嗤笑鲁中叟，弥缝阙失成灰尘。
又不见杜少陵，作诗饥冻犹忘愁。
未得惊人句，自言到死不肯休。
人生三物间，所愿常周流。
此身已复专林壑，赋诗饮酒须行乐。

黄金芽嫩先春发，紫碧团芳出焙来。
闻说采时争节候，喊山声动甚惊雷。

二十四年流水东，早为名误逐飞蓬。
事随过鸟去无迹，愁似浊醪倾更浓。
好是把花歌北榭，更休提劔哭西风。
壮心鬰鬰身牢落，几见中林鹤发翁。

美人满酌金屈巵，劝我行乐当及时。
艳歌流舞扬光辉。
扬光辉，照春日。
寿万春，欢未毕。

庚午仍重午，离明正继明。
炎图千万岁，从此愈光亨。

世事何曾有到头，此心安处便休休。
田园竟老陶元亮，乡里谁如马少游。
乐施轻财知气概，飞觞举白见风流。
吁嗟四十年前梦，追怆经行泪莫收。

不如归去，苍山茂树。
独胡为乎，空此号謼。

载造周室，泽及遐荒。
于铄圣祖，上帝是皇。
迺圣迺神，知微知章。
新庙弈弈，丰年穰穰。
取彼血膋，以往烝尝。
黍稷惟声，笾豆大房。
工祝致告，受福无疆。

岘首登临事已非，风流千古载丰碑。
凿空寻出崇山景，又作襄阳一段奇。

梅仙乐教意尤勤，绛帐煎膏至夜分。
心学尽传隋董薛，词章高压汉卿云。
谁知有力能攘我，不许诸生久借君。
驷马重来定何日，好看双挂散清芬。

好事不出门，恶事行千里。
好恶不到处，总不在这里。
不是俊流，徒劳侧耳。

雨涴壁泥行蜥蜴，风吟窗纸落蟏蛸。
空斋惟有书千卷，夜夜青灯共寂寥。

良金美玉信难偕，好物其来最受埋。
盗跖免兵非积善，仲尼无土反成猜。
中孚既若须为信，无妄因何却有灾。
莫若致之为外事，心源可乐是昭回。

灵山未见见龟山，且卷诗书子细看。
春日幸从年后暖，春风须带腊前寒。

古寺松轩雨声别，寒窗听久诗魔发。
记得年前在赤城，石楼梦觉三更雪。

恨无佳句答情诗，搔首如何措一辞。
知道春风动归思，篮舆山路想频移。

日兮月兮，出兮没兮。
孰是人斯，远我忽兮。

谁兹敞高亭，磴道绕千蹋。
江山接平远，百里俱会合。
人间最佳景，窗户供远纳。
烟云互蔽亏，虫鸟相应答。
吟笺摘奇胜，画笔写纷杂。
安得日从公，短屐手自蜡。

亲戚多离散，三年独在城。
贫居深稳卧，晚学爱闲名。
小弟有书至，异乡无地行。

花接门园记洛川，明农堂畔识丰年。
自量拾级身犹健，共约楼居意欲仙。
倚槛聊舒千里目，举头应侧万人肩。
那知宾主非刘石，枉作沙河酒席传。

得见梅花即见逋，我来竟日觅梅无。
却于无处分明见，月满孤山水满湖。

天将阴，鸣鸠逐妇鸣中林，鸠妇怒啼无好音。
天雨止，鸠呼雪归鸣且喜，妇不亟归呼不已。
逐之其去恨不早，呼不肯来固其理。
吾老病骨知阴晴，每愁天阴闻此声。
日长思睡不可得，遭尔聒聒何时停。
众鸟笑鸣鸠，尔拙固无匹。
不能娶巧妇，以共营家室。
寄巢生子四散飞，一身有妇长相失。
夫妇之恩重太山，背恩弃义须臾间。
心非无情不得已，物有至拙诚可怜。
君不见人心百态巧且艰，临危利害两相关。
朝为亲戚暮仇敌，自古常嗟交道难。

玉梅遭旱颇萧然，清润思逢得水僊。
出门一笑不易致，许送茅斋端可怜。

会稽碛畔亦疆场，迥出平田筑寿昌。
沙幕雾深鸣□雁，草枯犹未及重阳。
狐裘上冷搜红髓，𫄨葛那堪卧□霜。
邹曾不行文墨少，移枫徒哭说西王。

龟蒙山上泉如涌，白石河边雨已流。
乔木烟深迷故国，黄芦风急战高秋。
新科一变人方锐，旧学都忘我可羞。
驱马远来徒自苦，敢将衡鉴定三州。

身健心先老，时危事愈乖。
无成携短剑，有恨满长淮。
村酒时时醉，山肴日日斋。
功名非我有，何处问生涯。

淮浙千万山，兹山钟秀异。
山中四时好，雪景更佳耳。
危登俯八荒，岂无超诣士。
春游眩红紫，秋赏挹苍翠。
冲寒缭冰崖，问讯世能几。
山神出奇观，似慰远来意。
漫空飞六花，匝地掩芜秽。
颇疑群玉府，飘堕人间世。
又疑姑射僊，与物洗疵疠。
意行辄有得，旷望了无际。
便欲呼云车，御风驾六气。
举酒酹初平，逍遥聊卒岁。

太室三招提，其趣皆不同。
不同非一趣，况是天游宫。
双岭前夹门，阁道复横空。
宝坊若花积，宛转不可穷。
流泉自成池，清松信饶风。
秋晏景气逈，皛明丹素功。
将近隐者邻，远与西山通。
大师假惠照，念以息微躬。

难弟难兄汉二龚，袈裟缝掖各清风。
渊明已遂归田愿，莲社行将访远公。

真赏非俗嗜，雅游知胜缘。
百身化前佛，方丈纳诸天。
工以智自表，名由高益传。
吴生擅粉绘，杨氏妙钧埏。
能事古未尽，希声今亦然。
伻图观肖像，抚㢩置鸣弦。
理会均闻见，神交遗后先。
衣冠若对面，山水欲忘年。
子墨台中妙，仙翁树下贤。
新诗俱绝唱，尘土更余妍。

簷外列修木，凛凛正人气。
有德必有文，烂兮五色备。
岂同夭韶花，弄春张绣被。
须信轮囷材，堪为万乘器。

山映南徐暮，千帆入古津。
鱼惊出浦火，月照渡江人。
清镜催双鬓，沧波寄一身。
空怜莎草色，长接故园春。

流水独吟花迳，好山重约云门。
茶瓯疏竹孤寺，桐角斜阳远村。

山中自有陶宏景，窗外谁呼祁孔宾。
不敢移文约周子，升沈共作太平人。

丁令辞世人，拂衣向仙路。
伏炼九丹成，方随五云去。
松萝蔽幽洞，桃杏深隐处。
不知曾化鹤，辽海归几度。

武昌云旗蔽天赤，夜筑于湖洗锋镝。
巴滇𫘧骏风作蹄，去如灭没来不嘶。
日围万里缠孤壁，虏气如霜已潜释。
蛇矛贱士识天颜，玉帐髯奴落妖魄。
君不见铜驼陌上尘沙起，胡骑春来饮瀍水。
浮江天马是龙儿，蹙踏扬州开帝里。
王气高悬五百秋，弄兵老濞空白头。
石城战骨卧秋草，更欲君王分上流。

昔心何悠悠，今学益漫漫。
莽如浮江河，浩不际崖岸。
生虽乐文字，勤不偿几案。
重编空堆尘，折简久枯汗。
徒知陈市肆，表列环四畔。
已无探讨勤，胡可贤否按。
零丁晚观玄，泯灭旧习彖。
得指来岁期，失忘去日筭。
尝闻勤惰间，已是愚智判。
蒙羞欲何颜，避耻愧无翰。
不能绳已怠，何力禁人叛。
文章触世嫌，议语限客窜。
时牵好恶卑，俗挠是非乱。
早衰夺旧刚，多病袭新懦。
心经衣食艰，事废米盐半。
何谋脱身去，割迹与俗断。
耕荒食新收，凿窒复旧贯。
念生如冬冰，至死仅春泮。
其间能几时，何恃苦自缓。
翩翩淮南英，显显士林冠。
方予未为游，辱子昔同闬。
篇章觌新华，论说听横捍。
包奇晚自走，去实王府玩。
近书何相撩，颇以名见谩。
不知老者拙，弃此久已断。
子方勇自树，解辔纵新𫘣。
行期拾春青，采缀绾归腕。
乖离思旧欢，迁徙就新绊。
无琴虽自歌，有酒欲谁伴。
闲暇当寄诗，持此资贸换。

万里澄江雪霁时，玉壶一色冷含辉。
渔翁认得烟村路，柳线穿鱼带月归。

山泉洗耳澈琼莹，解听行碑说政声。
君到汲泉聊一歃，此泉的的似君清。

城头鸡一号，浩荡风脚回。
篙师起相呼，牵帆上高桅。
我亦推枕听，波浪声轰豗。
窗间试一觇，万顷银山开。
附火且安坐，念此亦快哉。
良久天平明，已见金沙堆。
泊舟古庙底，喜色动舆台。
我行正长夏，及此岁律摧。
通籍恨亡补，敢赋归去来。
所至有何忙，妙处姑徘徊。
险阻元自平，鸥鸟亦不猜。
万事有定理，渠谩费安排。
明朝上湘水，雪意正栽培。
行矣一杯酒，好在故园梅。

书棚尚有送春诗，又见秋风满范围。
夜雨床头多酿酒，天边一舸有人归。

不但色秾华，更觉香幽迥。
笑杀海棠仙，死抱渊材恨。

贝叶持来晓者疏，自称灵验世无如。
依然还我唐人译，始有人知是梵书。

诚斋手摘千岩稿，诗律清森近代无。
仍世科名香未歇，诸孙文采蔚相扶。
横经为喜臯比稳，觅句何妨鹤骨癯。
会见萧生起东海，几年志抱一时摅。

雨后阶庭物物新，睡余欹枕悄无闻。
只疑日脚随人意，百刻香才过一分。

客里行终日，难逢识面人。
所交新有几，相语又俱贫。
句□推敲长，情增邂逅亲。
丝絇到双足，那敌袜材真。

江村摇落暂逢秋，况是闻君独远游。
浙水风烟思吊古，楚乡人物赋登楼。
书沈寒鴈云边影，梦绕清猨月下愁。
念我故人劳碌久，不如投老卧沧洲。

向来一雪压霾昏，晓跨征鞍傍水村。
七十二峰俱玉立，巍然更觉祝融尊。

歇得心时自少魔，山头孤坐养天和。
莫嫌茅舍不宽广，茅舍才宽事便多。

曾到家山里许看，星河濯月霁天寒。
个时失却娘生口，始信从来鼻孔宽。

秋风动微凉，天雨新霁后。
闲斋独隐几，明月在高柳。
振衣步庭下，颢气入襟袖。
天空云汉明，隐约辨列宿。
苍苍松桧上，零露飞欲流。
脱叶满闲园，繁华迨衰朽。
清宵望蟾彩，宜付一杯酒。
多病谢樽罍，城头转寒漏。

高居终日掩斋扉，幽事常多俗事稀。
露重丛篁时自泻，风高脱叶有先飞。
秋衣渐制闻砧杵，社肉初分谢蕨薇。
却笑老身闲不得，一灯明灭乱书围。

千里长淮北，东风破雪寒。
此行休问路，蓦直到长安。

季子治内难，牙也王堤诛。
缓追逸庆父，二子奚亲疎。
探情异无将，归狱兹何辜。
减量自孟德，抽戈实公闾。

跻险择幽栖，搴萝结茅屋。
疏泉下石濞，种树满烟谷。
时登北原上，一骋千里目。
云物下逶迤，冈峦远重复。
暂辞忽旷岁，再往恨牵俗。
因悲昨游侣，或已在鬼录。
暄风悟新阳，一雨欣众绿。
明发君莫迟，幽期我当卜。

闻说年来贫更甚，生涯和地与锥无。
通身是手承谁力，方信常人实若虚。

落帽年年学孟嘉，今年偶客梵王家。
石床斋散门初掩，细雨声中落菊花。

故乡清渭滨，一节取君子。
相从大江南，展转秋风里。
清慵笑玉便，傲兀胜隠几。
屏山烟景媚，醉倒日高起。
此君通昼夜，俗士乃轻鄙。
愿言一奠枕，四海春睡美。
铿铿孙子荆，未便洗吾耳。
得意大槐宫，古今真梦尔。

南来大艑凌空浮，卸帆试畧罗浮秋。
胸中无机神仙喜，笔底光怪山灵愁。
山泉夜作糟床滴，风松闪冉青旗色。
招我三啜玻璃觥，峰头飞上八千尺。
星微月壮海茫茫，蓬莱仙袂遥相望。
铜龙夜吼风雾香，石桥跨空河汉长。
千岩笙籁奏清曲，万树醴露如天浆。
金鸦海底初刷翮，云拥扶桑一枝出。
群仙拍手叹绝奇，坐中相顾属谁笔。
阿翁曾是夹日飞，公孙请赋五色日。

晓起题诗砚欲冰，折梅还却步凌兢。
不如纳被蒙头坐，坐到斋鱼始一兴。

大享先玄酒，嘉宾贵食蒿。
不无笾豆实，正有涧溪毛。
岁未登三鬴，家安取百牢。
充庭君试数，一一是民膏。

永辞温室地，长别谏书帷。
玉恨埋黄壤，星愁析紫微。
薤歌偏怨咽，衮歛更光辉。
可惜岑文本，辽阳不共归。

树子团团映碧岑，初看唤作木犀林。
谁将金粟银丝脍，簇饤朱红菜椀心。
春早横招桃李妬，岁寒不受雪霜侵。
题诗毕竟输坡老，叶厚有棱花色深。

九月九，一句话。
有准绳，无柄欛。
惟有陶靖节知缝罅，悠然见南山，笑傲东篱下。

凉室无外响，空桑七弦分。
所弹非新声，俗耳安肯闻。
月落未终曲，暗中泣湘君。
如传我心苦，千里苍梧云。

早除郎将少年狂，祖塔结缘归故乡。
习气未消余业在，逢人依旧琢诗章。

太真欲泣君王羞，一枝帯雨春梢头。
年来乐府不栽种，淡月青烟无处求。

盖世英雄只恁休，千年遗恨大江流。
汉提义帝作张本，当日君输第一筹。

单于烽火动，都护去天涯。
别赐黄金甲，亲临白玉墀。
塞垣须静谧，师旅审安危。
定远条支宠，如今胜古时。

沙岸拍不定，石桥水横流。
问津见鲁俗，怀古伤家丘。
寥落千载后，空传褒圣侯。

达士弦性直，佞人胶辞柔。
靳尚一言巧，灵均千古愁。
孤蟾魄长在，寒云恨难收。
空使湘江水，至今无浊流。

前麾转彩陈旗红，二纪穷边一梦中。
曾拥雕戈思却日，屡乘铁马听嘶风。
谁怜老去三春病，自觉闲来万虑空。
满路落花归雁后，勿令书疏不相通。

翰林门户壮，九子贤至今。
楩楠及豫章，磊落皆成林。
恨不徧识之，此郎倾盖深。
傥封降胡檄，冀子披其襟。

平生苦节同，旦夕会原东。
掩卷斜阳里，看山落木中。
星霜今欲老，江海业全空。
近日文场内，因君起古风。

物外翛然获自由，殷勤诸子送他州。
白云暂驻无方所，明月相随到处优。
岩谷乍拖终勿思，林泉幽景岂回眸。
吾今此去聊相别，汝且和光混众流。

平生得禄仅荣亲，持底天涯料理贫。
夜户不关无长物，晨炊待火乞诸邻。
山𤢖颇侠能来虎，水弩何知枉中人。
少减家园旧年调，携笼先采雨前春。

徧界不会藏，处处光皎皎。
开眼失踪由，都缘太分晓。
园林匆生春，万瓦粲一笑。
遥知忍冻人，未悟安心了。

寻常不病眼，青白看人多。
暂见朱成碧，难逢扁与和。
金篦旧说在，诃子古方磨。
我自苦风痹，思君那得过。

好住迳分离，幽宗人迹稀。
从来未登陟，无许遣狐疑。

蛛丝卜巧对西风，岁岁佳期此夕同。
谁道禁宫天共远，他时言语出临邛。

渐老春心不可言，亦如琴意在无弦。
新花准拟千场醉，美酒经营一百船。

礼自己佛，烧自己香。
容颜甚奇妙，光明照十方。

老去无心世事轻，但从景物略关情。
晓看鴈阵惊秋晚，夜听鹤声知月明。
石鼎煮茶论水品，土墙题字记花名。
出门更自有真乐，闲向通衢稳步行。

壮志棱棱鬓未秋，男儿不愤不封侯。
翻思清白传家客，洗耳溪头不饮牛。

为长于斯愧善群，那当世事日轮云。
吾宁忤俗少行志，谁忍欺民上负君。
临政可能皆冉季，读书均欲致华勋。
有澹台者良知我，嘉惠新诗不敢闻。

多谢山人远祝延，寿杯仍是九龙泉。
余生事事无心绪，直向清凉度岁年。

明明搅动一缸屎，却把麝香烧旖旎。
许多香气不曾闻，浑身坐在屎缸里。

标格因诗总不群，眼前余子漫纷纷。
江头社里新知己，文字行间旧识君。
心事正须豪杰道，吟声莫遣鬼神闻。
岁寒消得梅花伴，肯共扁舟载白云。

帝受内禅，纪元绍熙。
钦崇慈亲，孝心肃祗。
迺建显号，迺蒇丕仪。
发册广庭，声歌侑之。

占得沙边柳外春，更专吟啸管阴晴。
延祥观后茅茨老，月旦工夫子细评。

彊学初无敌，临民早有声。
暮年犹补郡，余事及谈兵。
慷慨闻高谊，艰难见老成。
盖棺今已矣，百世漫空名。

瓮头无酒菊花青，千丈苍崖孰与登。
从此重阳课茶事，不携儿女只携僧。

十日不作诗，昏昏如著酒。
西风吹笛声，凄然透窗牖。
暝色起烟浦，庭梧多空枝。
因轸故物念，暗萤死书帷。
濡毫写中情，哀蛩沸穷巷。
藜藿弗满餐，庸儿谓痴蠢。
天高白云远，独偭枭獭群。
蹇步望逸驾，衣巾粘垢氛。
交游日凋疏，芳草积零露。
薄俗徒云云，此意欲谁诉。

于赫圣祖，龙飞晋阳。
底定万国，奄有四方。
功格上下，道冠农黄。
郊天配享，德合无疆。

绝怜修竹知人意，更爱双泉不世情。
回首旧游浑似梦，却因多难悟无生。

山矾水仙兄弟数，姚魏称君真僣取。
三国人物谁可许，大儿仅得孔文举。
我家遶屋碧玉椽，下有独树争婵娟。
平安无使信莫传，疎枝冷蘂空凄然。

上亭北望二百里，颓𪩘堕壑围龙山。
余尝往来见之喜，饮食梦寐皆孱颜。
恨无羽翼一飞到，羡子长往不欲还。
安得摆手掉世故，相与傲兀于其间。

月蘸澄江上下天，波光桂魄两依然。
喜延嘉客楼同倚，贪吸清辉席屡前。
万里无云秋更濶，千门不夜晓相连。
嫦娥且驻来宵驾，玉宇年年不列仙。

汉家旧种明光殿，炎帝还书本草经。
岂似满朝承雨露，共看传赐出青冥。
香随翠笼擎初到，色暎银盘写未停。
食罢自知无所报，空然慙汗仰皇扃。

少年误计落人间，晚卧孤村日掩关。
小室易温炉火省，幽窗常暗架书闲。
梅横篱落春初动，云闹川原雪尚悭。
欲唤一藤同胜践，恨无杰句压溪山。

行路到溪穷，寒流自浼浼。
客立平沙上，篙人舣船待。

雨云初霁放晴空，乍卷珠帘望月宫。
夜静□篁何处发，玉楼犹记月明中。

诗书学郎风骚客，奚奴控马黄尘陌。
颓阳半岭促归鸦，断云无意横山碧。
树头白塔孤城小，东风几度行人老。
夹路桃花春雨余，落红万点无人扫。

数年山县掌闲司，罢任还同到任时。
临别更无邀客酒，还归空有寄僧诗。
路傍岳色行难尽，馆宿泉声梦最迟。
想达故斋春日晚，旧栽庭树是花枝。
。

蚤岁醇儒业，中年居士身。
功名虚竹帛，德义满乡邻。
一笑藏舟失，千秋宰树新。
伤心耆旧传，那复有斯人。

洞庭霜橘遣分珍，以侑西山眉寿春。
此日吾亲应念我，请君归遗太夫人。

二八女儿初弄容，妆成意态有纤秾。
点乱胭脂痕片片，潮生醉脸晕重重。

雪埋鳯林寺，浪打鹿门山。
今日江风恶，郎船劝不还。

月离于毕俾滂沱，兆及丰年喜欲歌。
任有泥涂甘曵尾，更无波浪敢凭河。
老来酒量难酬酢，闲里诗情好琢磨。
晏子方观久而敬，人间炙手又张罗。

我久依耕垄，儿方吊战场。
卧闻风浩荡，起视月苍茫。
老境绨袍暖，贫家菜粥香。
惟愁杀风景，无酒作重阳。

自是乾坤间气生，吾犹识此万人英。
博求骏骨千金致，忽割牛心四座惊。
古有诗人悼房琯，今无壮士哭田横。
遥知岳市新华表，过者徘徊下马行。

朔风吹雪填庐屋，一味饥寒寻范叔。
绨袍安敢望故人，藜苋从来诳空腹。
近闻陶令并无储，不独鲁公新食粥。
波棱登俎称八珍，公子未应讥世禄。
山僧一食不过午，忍饥学道忘辛苦。
书生事业乃尔勤，夜然膏火穷今古。
要将五鼎同釜铛，箪瓢未可轻原生。
肉食纷纷固多鄙，吾宁且啜小人羹。

麦秋蚕月雨收晴，城郭山林到处行。
不是惜春寻小醉，忍教投老转多情。
啼鹃渺渺翻梁燕，梦蝶蘧蘧出谷鶑。
记取招邀一杯酒，与君宜戏也宜惊。

诗翁无复思如泉，墨客能回漆作烟。
何意峥嵘四君子，肯来相伴一灯前。

使君人物旧乌台，天听虽高力挽回。
湖水欲平江为退，秋田未旱雨朱来。
云随黄鹤游何许，风满南楼亦快哉。
凉意入秋清可画，月岩知有桂花开。

叠石作小山，埋瓮成小潭。
旁为负薪径，中开钓鱼庵。
谷声应钟鼓，波影倒松楠。
借问此何许，恐是庐山南。

每来归意懒，都尉似山人。
台榭栖双鹭，松篁隔四邻。
迸泉清胜雨，深洞暖如春。
更看题诗处，前轩粉壁新。

天上仙人休掷火，尘中道士莫烧香。
可怜绛雪浑无頼，一簇千枝对草堂。

奉子一杯酒，为子照颜色。
但愿腮上红，莫管颏下白。
自古无长生，生者何戚戚。
登山勿厌高，四望都无极。
丘陇逐日多，天地为我窄。
祗见李耳书，对之空脉脉。
何曾见天上，著得刘安宅。
若问长生人，昭昭孔丘籍。

中虚得嘉名，水清石环环。
天边侍从人，来照冰雪颜。

宫棋初罢请银笙，合曲偏宜钿面筝。
未伏延年花下唱，金钱百万赏新声。

渌水荷花一片开，池塘终日少尘埃。
鸬鹚㶉𫛶无穷喜，总拟将迎画舫来。

门无宾客愧朋侪，冷淡何人谅此怀。
随意作诗无唱和，等闲沽酒不安排。
每扶短杖行方稳，欲泛扁舟计未谐。
访得庐山与彭蠡，不论晴日杂阴霾。

颠毛如许白，面孔较些肥。
寒松偃蹇兮雪在顶，枯山癯瘠兮春添衣。
据床握杖，雷吼电飞。
光痕已露也，是谁见几。

岸凿青山破，江开白浪寒。
日沈源出海，春至草生滩。
梓匠防波溢，蓬仙畏水干。
从今疏决后，任雨滞峰峦。

白雨鸣珠琲，春江灌玉壶。
漫郎回小艇，摩诘画新图。
山近醒愁眼，州闲养病躯。
如何樽酒地，更与看南湖。

蹇馿踏雪灞桥春，画出茅茨野水滨。
才见梅花诗便好，梅花却是定诗人。

石本落落，玉自碌碌。
古之今之，一何𧬊速。
师子不咬麒麟，猛虎不食伏肉。
君不见洞庭孤岛烟浪深，木马追风有人识。

纤纤新月挂黄昏，人在幽闺欲断魂。
牋素拆封还又改，酒杯慵举却重温。
灯花占断烧心事，罗袖长供挹泪痕。
益悔风流多不足，须知恩爱是愁恨。

不扫竹根藏笋茁，旋培残雪拥兰芽。
为君更接樱桃树，付与春风换却花。

闲忆当年闯孔门，未能无意觉斯民。
浮名浮利虽关命，多病多愁故恼人。
九十春光浑易老，二三子者莫因循。
老夫耄矣诚堪笑，何惜同来试问津。

朝言民事两无裨，谢病还家独掩扉。
散髪时从溪叟乐，荷锄仍逐野农归。
山当楼槛千螺髻，柳绕湖波万羽旗。
雕鷃逍遥各天分，抢榆何意著云飞。

壮士凄惶到山下，行人惆怅上山头。
生前此路已迷失，寂寞孤魂何处游。

完得一局棋，除此一袭衣。
何去何来兮，白云共依稀。

坐叨厚廪傍吾家，此去吾家百里赊。
圣主恩深难报处，四时得看故园花。

龙尾石须分几寸，牡丹花不望头纲。

上人霜鹘气横秋，法界重重幻笔头。
已泛毗卢真觉海，戏裁佳句比汤休。
云开鹤岭露兰若，波起洞庭霜橘洲。
华髪萧骚濒老境，多情猿鸟替人愁。

长来故倦游，车辙环天下。
艰难不吾容，虎兕适旷野。
世方卧积薪，敢独怨飘瓦。
久荒小山桂，几葬蒲圃槚。
百罹生不辰，一死天所赦。
故交赠绨袍，旅食悲冷炙。
将索长安米，偶中泽宫射。
倚楹日悲歌，鲁国疑欲嫁。
退慙一木微，安足支大厦。
收声就泯默，故意遂衰谢。
二年游诸侯，弹铗守代舍。
地湿恐𫛳来，常畏阏单夏。
官慙司马巧，学愧齐人诈。
低回甘折腰，俯仰甚出胯。
入遭妻孥笑，出畏官长骂。
一官终无成，他日要税驾。
买山诛茅草，遶屋植桑柘。
妇能躬井臼，时馌南亩稼。
人皆见我穷，连蹇足悲咤。
往往怪范君，何不老闲暇。
不知骥伏枥，风云要凌借。
一日千里行，汗沟沫流赭。
我方驭欵段，敢追王良靶。
闻君近举子，满室光照社。
少年早乘龙，佳境渐食蔗。
杰思到班扬，英妙等终贾。
被褐肯迷邦，韫椟久待价。
理无珠遗海，果见金跃冶。
出陈治安策，去览德辉下。
大才哙非伍，高论秦可借。
决科在此举，定取一战霸。
勿为栖棘鸾，会见上金马。
晚来秋风高，木叶下清夜。
急令呼曲生，为我饮伯雅。
家贫无丝竹，作诗助陶写。
归时更过我，扪虱同倚桦。

野色蒙茸翠羽盖，山光澹荡碧油幢。
午烟时引煎茶灶，晓雾还沾读易窗。
隠映掷金鶑点点，分明藉玉鹭双双。
莫疑蛇动杯中影，一笑开襟钓大江。

剑光长笑古刘家，不斩流星只斩蛇。
从得历年三四百，蟠桃犹自未开花。

早岁南迁恨舳舻，归来平地忆江湖。
半篙春水花千片，八尺轻船酒一壶。
徐转城阴平野阔，稍通竹径小亭孤。
前朝宰相终难得，父老咨嗟今亦无。

九陌祥烟合，千春瑞月明。
宫花将苑柳，先发凤皇城。

颠倒梦想忽然破，直入孤峰常独坐。
不曾相见与相亲，祇么巍巍迎达磨。
东西露柱满添汤，南北石头快推磨。
到与不到俱吃茶，万里清风同唱和。
快活快活也大哥，达磨达磨真老婆。
多时寻觅觅不见，却来草里念摩诃。
几年相伴急走过，新罗低头觅不见，举首又蹉过。
今日无知知，不是强扬播。
若有知知者，未免番成祸。
四七二三不立形，历劫三祇祇这个。
从古迄今食不餐，肚胀气均常不饿。
伤嗟捉月夜猿痴，往复疲劳多退堕。
不知古佛只传心，除了此心无别可。
师子子，不消多，直下无心唱哩啰。
拈却眼来作鼻孔，呵呵大笑探禅河。
无量劫来风泡子，至今汩没和巴歌。
稽首宝积佛，敬礼阿弥陀。
普庵此来无个事，大家相劝演若多。
元来不识头依旧，何须苦苦更波波。

困穷拂动虽天意，如舜何须增不能。
上智虽明事之理，也须亲到事中行。

桃花枝重肉红垂，萱草抽苗抹绿肥。
正语暖鶑风细细，著双寒燕雨稀稀。
亭台物景兼飘絮，宅院时情渐夹衣。
指背挟肩行乐事，不甘离索向芳菲。

苍苍中条山，厥形极奇磈。
我欲涉其崖，濯足黄河水。

坤元之德，光大无疆。
一气交感，百物阜昌。
吉蠲致享，精明是将。
介兹景福，鼎祚灵长。

伍君为涛头，妬妇名河津。
那知屈大夫，亦作主水神。
我识大夫公，自托腑肺亲。
独醒梗群昏，聚臭丑一薰。
沥血摧心肝，怀襄如不闻。
已矣无柰何，质之云中君。
天门开九重，帝曰哀汝勤。
狭世非汝留，赐汝班列真。
司命驰先驱，太一诹吉辰。
翩然乘回风，脱迹此水滨。
朱宫紫具阙，冠珮俨以珍。
宓妃与娥女，修洁充下陈。
至今几千年，玉颜凛如新。
楚人殊不知，谓公果沉沦。
年年作端午，儿戏公应嗔。

西江天柱远，东越海门深。
去割慈亲恋，行忧报国心。
好风吹落日，流水引长吟。
五月披裘者，应知不取金。

惜解鸥边缆，愁分柳下襟。
柴荆方永昼，草树复连阴。
煮茗泉须沽，烧香火放深。
是中真富贵，莫受二毛侵。

当年受气便神明，未必冰壶有此清。
自是胸中少凡近，犹须境外立功名。
谪居岁月能闻道，多病工夫近养生。
尚记漫塘曾有语，弟才无用不如兄。

今古俱无忌惮情，厄台犹敢尚为名。
裔孙不复重瞳圣，俗目俱同瞽叟盲。
见愠仲由空肮脏，脍肝盗跖尚彭亨。
圣人道大故难用，谁听弦歌兕虎声。

投晓行衢右，经旬别楚东。
侵衣梅溽雨，吹面麦秋风。
垅亩凝烟外，峰峦滴翠中。
悬知乡井近，渐喜语音同。

东别茅峰北去秦，梅仙书里说真人。
白头主印青山下，虽遇唐生不敢亲。

凝香红蜡大如椽，华堂两两排金莲。
漏涩铜壶寒夜永，光摇翠幄争春妍。
兰膏芳苡何足道，帘卷香风碧烟袅。
霜蛾勿用拂麟须，合就仙丹会难老。
我公身依日月光，不假仙丹亦寿康。
煌煌神烛照天下，光焰何止万丈长。
世间爝火知无助，想像丹辉争欲赋。
可怜贱士老不才，短檠见跋无佳句。

沙岸委蛇白，云林迤逦青。
千山拥庐岳，百水会宫庭。
旋食犹能饭，丛祠更乞灵。
江湖万里浪，政尔片帆轻。

沈沈苍山郭，暮景含余清。
春霭起林际，满空寒雨生。
投装即虚馆，簷响通夕鸣。
遥想山斋夜，萧萧木叶声。

不著金缕衣，寒窗弄明月。
端宜装淡泊，自是香蓬馞。
臭味真可人，风流到华发。
试为问东篱，定得渊明骨。

会稽太守垂金鱼，玉杯宴客离京都。
曾骑天马出沙漠，万里行冰渡河朔。
归来却厌承明庐，欲学鸱夷蹈寥廓。
三吴风物故乡关，人望旌旗何日还。
壶浆劳问有耆老，杖策登临知旧山。
清江一水分吴越，越山岧峣更孤绝。
禹穴烟霞翠不收，往往云中见仙阙。
秋风剡溪生早凉，鉴湖一夜飞清霜。
彩舟系缆浣纱石，绮筵应得调笙篁。
此时诗兴谁能御，照耀骊珠月宫吐。
祇恐彤庭急诏催，桃源不许长为主。
都门疏雨柳轻明，送客萧萧千马鸣。
须臾画鹢东飞去，欻见淮山天外青。

三月三日天气，一觞一咏闲人。
大黠小痴俱梦，百年几度寻春。

我怀希夷老，如哑无处诉。
忽闻得生还，失声喜能语。
想见如镜中，仙风拂眉宇。
欲问华严宗，忽觉隔吴楚。
摄衣出从之，久疾恐顿仆。
佳哉蜀道人，精爽驰揵武。
殷勤愿偕行，得书即径去。
我生百无求，青山满门户。
公卿一□□，掉头不回顾。
斯人独难忘，自不知其故。
夙昔当问佛，□□亦法侣。
达书理故事，已办住山斧。
太虚吾斧柄，能□□收取。

几年共学久相于，中道如遗忽弃予。
韫匵而藏机不密，窃钩虽小法当诛。
匹夫有罪因怀璧，象罔无心偶得珠。
戒饬家僮严护守，即今鼠子巧穿窬。

西溪风生竹森森，南潭萍开水沈沈。
丛翠万竿湘岸色，空碧一泊松江心。
浦派萦回误远近，桥岛向背迷窥临。
澄澜方丈若万顷，倒影咫尺如千寻。
泛然独游邈然坐，坐念行心思古今。
菟裘不闻有泉沼，西河亦恐无云林。
岂如白翁退老地，树高竹密池塘深。
华亭双鹤白矫矫，太湖四石青岑岑。
眼前尽日更无客，膝上此时唯有琴。
洛阳冠盖自相索，谁肯来此同抽簪。

相思春树绿，千里亦依依。
鄠杜月频满，潇湘人未归。
桂花风半落，烟草蝶双飞。
一别无消息，水南车迹稀。

草径人稀到，柴扉手自开。
林疏鸦小泊，溪浅鹭频来。
簷角除瓜蔓，墙隅𣃁芋魁。
东邻膰肉至，一笑举新醅。

周邵吁嘘气，结为祯祥云。
客从远方来，持此将赠君。
时命偶不谬，授馆终南东。
愔愔良吏师，不寐如老农。
丘轲文之天，代天有余功。
代天复代天，后稷何所从。

坏云覆紫微，疾风卷黄屋。
生灵半涂炭，社稷竟倾覆。
借问谁厉阶，往事具可复。
穆陵握干符，丁揆复鼎𫗧。
北兵渡浒黄，沔鄂盛諠讟。
涟海荡为墟，交广骇斡腹。
兀然天柱摇，凛甚国脉蹙。
明诏起臣潜，扶颠秉钧轴。
将帅一奋呼，江汉奏清肃。
维时望公闾，高誉儗方叔。
遄归持相印，景定实初卜。
百寮逆近郊，至尊畧边幅。
策勋告庙庭，陈乐备敔柷。
煌煌福华编，传者笔为秃。
焉知事夸毗，欲掩天下目。
得政曾几何，故老尽斥逐。
哀哀杞天崩，度皇继历服。
定策比周召，卜世过郏鄏。
万微委岩廊，十年卧林麓。
金屋贮娉婷，羽觞醉醽醁。
伍符日空虚，郿邬富储蓄。
纷纷轻薄徒，睒眒希自鬻。
荃蕙化为茅，龟玉毁于椟。
怡然谈笑间，祸机已潜伏。
延洪幼冲人，天步冞踖踧。
一朝襄樊破，杀气薄川谷。
折冲亦何为，筹边置机速。
拊御既失宜，奔溃更相属。
含垢护逆俦，况望诛马谡。
沙武倏飞渡，长江俨平陆。
连樯万艨艟，悠悠自回舳。
老夏亦遁逃，竟学龟藏六。
败证剧膏肓，搏手但颦蹙。
仓黄出视师，氛埃瞇前纛。
总统付虎臣，窃倚晋郤縠。
丁洲帅前锋，未战兵已衄。
溃卒争倒戈，降将群袒肉。
单骑窜维扬，走险甚奔鹿。
触热赴清漳，就死何觳觫。
蹇予客朱方，沈忧发曲局。
讙传用宜中，厦仆支一木。
奈何张苏刘，猜忌不相睦。
所过皆夺攘，兹事岂颇牧。
借箸资腐庸，授钺逮厮仆。
焦门集战舰，乾坤一掷足。
水陆迷畏途，师丧国逾辱。
区区拒毘陵，曾不事版筑。
驱民入罟擭，骈首遭屠戮。
至今用钺地，天阴闻鬼哭。
苏秀暨湖杭，死生犹转烛。
行成漫旁午，公等真碌碌。
独松守张濡，儿戏鬭蛮触。
信使诡成禽，贾祸几覆族。
三宫泣草莱，万姓呼䓖曲。
疑丞诣高亭，献玺愿臣属。
黼扆释冕旒，羽卫撤弓韣。
广益亟南奔，穷荒寻帝儵。
茕然太母身，垂老歌黄鹄。
彼哉宁馨儿，乘罅叨爵禄。
屈膝同所归，伊谁念王蠋。
江湖数十郡，李赵差可录。
元恶迷是似，万世有余恧。
庭芝困广陵，储亡二年粟。
力战尚可支，而乃事蜗缩。
乙亥仲夏交，北向发一镞。
死伤近七千，从此辍推毂。
浮海未及桴，委身饲蛇蝮。
姜才就葅醢，淮城危破竹。
故国莽丘墟，彼黍何稢稢。
翠华渺焉之，扶桑睇日浴。
魂断曲江春，新蒲为谁绿。
骑鲸事已非，葬鱼势转促。
南纪讫朱厓，一战绝遗躅。
旋闻俘文相，系颈絷燕狱。
又闻陆元枢，抗节死弥笃。
二公风尘中，耿介受命独。
板荡见忠臣，百身竟难赎。
恭惟五季间，永昌应符箓。
一举平泽潞，最后收庸蜀。
文子继文孙，三才归位育。
中更靖康祸，流血洒川渎。
光尧躬再造，艰苦芜蒌粥。
淳熙受内禅，德盛仁亦熟。
宁理度丕承，膏泽多渗漉。
内无褒妲患，外绝安史黩。
戚畹及阉寺，屏气但踡跼。
向非彼权臣，玉食擅威福。
如何磐石固，转移仅一蹴。
凄凉数载间，王侯乏半菽。
九庙翳蒿藜，五陵游豕豰。
向来阛阓地，雨露滋苜蓿。
老我亦何为，穷途困羁束。
愁伤觉衰曳，垢腻忘颒沐。
蛰迹笑桓鲵，窃食愧饥鹜。
安得董狐辈，直笔濡简牍。
诛奸录忠荩，上与麟经续。
海宇今一家，贡赋均四隩。
化日满穷阎，淳风变颓俗。
余生幸未化，刀剑易牛犊。
聊种邵平瓜，且植渊明菊。

只漫轑羮送邻舍，岂能搜句搅诗翁。
山城异味宁长有，却傍春畦撷芥菘。

投老几三黜，郊居更一迁。
江山相映带，风物自清妍。
妙墨移新榜，清诗失旧镌。
地偏无俗辙，境胜赖前贤。
气浃冈峦润，荣滋草木鲜。
双泉今莫辨，异味岂虚传。
余润分畦圃，支流给市廛。
幽嵌锵玉佩，石罅涌玑璇。
沥漉闻朝汲，淙琤搅夜眠。
甘寒通沆瀣，精洁秘蜿蜒。
奔驶观洄洑，泓渟有折旋。
滂沱苏旱岁，清冷变炎天。
鴈过空遗影，僧来忽误禅。
澄澜涵璧月，暗谷响朱弦。
梦想千岩秀，徜徉一壑専。
使君常倒载，别乘屡加笾。
隔竹闻茶臼，临池泛酒船。
尘襟如可洗，来此弄潺湲。

潜山尽头，孤峰嶭嵲。
布宝鬘云，雨玉珂雪。
中有医禅，碧眼电掣。
人以病求，一岁几𨵚。
开方便门，出广长舌。
病从心起，当从心灭。
方起于心，汹汹烈烈。
不冰而寒，不火而热。
寒热交战，内外症结。
瘰疬疽瘤，痀瘘蹩躠。
汤熨针砭，色察脉切。
不如治心，心和气悦。
如凝斯泮，如壅斯决。
勿药有喜，匪涣其血。
凡浊恶海，万病一辙。
大摩尼珠，一照万彻。
是珠在裓，无有差别。
名九转丹，字千金诀。
为安心竟，寒水秋月。
维摩无病，文殊无说。

宿雨居然阁，顽云扫似开。
岚光湖上出，霁色柳边来。
铃鸽抟风转，筝鸢掣线回。
修廊闲勃窣，花影上苍苔。

莫笑畸翁迫耄期，从来不许俗人知。
系船惯听巴东雨，画策曾从渭北师。
袖剑客同楼上醉，烂柯人看洞中棋。
如今更欲沧溟去，鲸浪浮天信所之。

筑馆当阳月，驱车及上旬。
盈分劝美酒，排旨聚佳宾。
阙里推高第，姬朝倚乱臣。
全医参老手，驽驾望清尘。
佛地前缘旧，尧曦普照均。
瀛洲何足羡，天日坐中人。

倾盖相逢尽故人，如君喜色更津津。
三更虽共金樽月，半日难留玉麈尘。
淮海浮名徒惹手，田园归计好谋身。
何时同醉孤山路，笑撚梅花问早春。

决科腾踏无前勇，比牒联飞第一流。
召直毫端准谟诰，甄评皮里韫阳秋。
槐班鼎辅膺荣柬，玉陛封章究远猷。
楚挽凄酸泄遗恨，柏台金殿望隆优。

多谢春风吹雨晴，出遨今日计初程。
去随碧涧䙰褷上，归与闲云澹沱行。
顺理以观皆有趣，会心之乐最难名。
山间桃柳宁知此，敛笑舒颦亦自情。

莫叹家庭远，卿侯即父师。
尚于吾缱绻，定不汝瑕疵。

江流何险阻，次第入三巴。
崖断时无路，山深更有家。
林蔬饶竹笋，乡果足枇杷。
况有荆州酒，淹留不用嗟。

乡党推贤懿，宗婣慕孝慈。
享年非及耄，造物固难知。
神护铭旌远，龟从葬宅宜。
幽冥复何恨，夫子映清时。

重寻九锁蹑丹梯，回首空惊岁月移。
风虎守阍宁易到，冰龙候路却先驰。
松筠老去俱全节，猿鹤迎来尽故知。
更拂栖真洞间石，弟兄同记胜游时。

好雨知时节，当春乃发生。
倒栽石上无根树，枝叶通身一夜萌。
情尘未脱，有眼如盲。

我昔间关出使胡，新春沙漠未昭苏。
海东青击天鹅落，鸭绿江边曾见无。

散席迢迢到海涯，点头桡下丧全机。
父南子北今何在，月冷渔歌落钓矶。

人谁独无母，汝母良可悲。
汝饱讵几乎，亦有生子时。

骚客登山知有助，秦源鸡犬更相闻。

寂寞无如此夜坐，西窗剪烛读离骚。
可怜尘世多风雨，天柱峰头月正高。

闻说西桥水树间，不辞驱马涉风烟。
疏篱老屋临官道，瘦棘荒茅蔽石田。
欲下鸣鸦盘木末，远来惊雉落山前。
瓢中幸有村醪美，不怕春寒雨满川。

嗟尧之时兮大水滂，横溃四海兮包陵冈。
荡流涌汩兮周无防，龙腾蛇奔兮嬉以狂。
腥鳞顽鬣兮更披猖，城居穴处兮乱厥常。
颓虫纠结兮肆害戕，陆盘渊据兮傲不臧。
朋屯党集兮蕃以昌，穿穴噬囓兮民尽伤。
下民既病兮帝弗康，黄熊幽殛兮羽山阳。
乃命伯禹兮行四方，乘高趋卑兮陵复航。
凿山疏源兮导河江，万水下走兮来洋洋。
经画九野兮兴农桑，驱龙放蛇兮屏诸荒。
焚山燎野兮无遗芒，野巢窟居兮保厥疆。
敢有弗率兮断尔吭，伯益作志兮稽妖祥。
帝虞耄勤兮黜予商，天授神禹兮夏是王。
九牧作贡兮金鉴锽，大冶鼓铸兮腾精铓。
岩岩九鼎峙且刚，奇形诡质兮走与翔。
鳞毛羽倮兮兮杂短长，求情抉态兮幽微彰。
制驭百怪兮严纪纲，兽虫人鬼兮安其乡。
殊宫别域兮异存亡，曷为兹蛇兮宅我居。
妖顽坚老兮傲驱除，深潜居此兮坦无虞。
下饮我沼兮稍林株，朱眸丹舌兮玄鳞肤。
恍惚遽速兮疑有无，居者畏避兮行者徐。
险夺我圃兮骇我徒，盗窃祭祷兮欺群愚。
我咨尔蛇兮潜山而穴野，阴蟠远伏兮与人乎异舍。
冬居夏游兮时以行，食尔之食兮朋尔朋。
儧乱我居兮常失经，叛弃尔守兮帝有刑。
胡昏与顽兮居以宁，自为不宁兮邀割烹。
荒戾天理兮悖圣程，我宥尔愆兮逐尔行，亟舍故处兮遐以征。
南山之幽兮云雾冥，草木荟蔚兮崄不平。
尔徒实繁兮食惟尔盈，捕取不至兮居无与争。
汝生孔遂兮寿绵尔龄，物违其常兮祸之所集。
丰狐昼游兮冬裘以白，龟厌渊处兮吉凶是卜。
虎不畏人兮皮包戈戟，矜险恃孽兮其终鲜克。
我言孔昭兮语汝以理，日吉时良兮汝遄以逝。

闭蓬绝粒始南州，我过青山欲首丘。
巡远应无儿女态，夷齐肯作稻粱谋。
人间早见黄金市，天上犹迟白玉楼。
先子神游今二纪，梦中挥泪溅松楸。

披苔觅字双明健，倚树商诗两鬓皤。
地划天开今几世，往来人物尽消磨。

鸠自呼鸣蚓自歌，何时甘澍一滂沱。
封姨漫妒阳台梦，却付长空与素娥。

刺举官犹屈，风谣政已成。
行看换龟组，奏最谒承明。

门外初为罗雀地，壁间偶见换鹅书。
忽然兴尽何由揖，拟遣长须致鲤鱼。

木火盈炉破夜阑，茅庵烘暖觉身安。
骄儿鼾寝僮眠却，些子天真不奈欢。

红紫委尘土，绿窗清昼长。
安知两三竹，风已作秋凉。

典祀有常，昭事上帝。
奉以告虔，逮迄奠币。
钟鼓既设，礼仪既备。
神之格思，恭承贶赐。

香阁临清汉，丹梯隐翠微。
林篁天际密，人世谷中违。
苔石衔仙洞，莲舟泊钓矶。
山云浮栋起，江雨入庭飞。
信美虽南国，严程限北归。
幽寻不可再，留步惜芳菲。

公去蓬山轻，公归蓬山重。
锦囊三千篇，字字律吕中。
文章实公器，当与天下共。
吾尝评其妙，如龙马受鞚。
燕许亦有名，此事恐未梦。
呜呼大厦倾，孰可任梁栋。
愿公力起之，千载传正统。
时时醉黄封，高咏追屈宋。
我如老苍鹘，寂寞愁独弄。
杖屦勤来逰，雪霁梅欲动。

梅老竹疏疏，先人有敝庐。
偷生俄八十，课子尚三余。
脚软安凭杖，牙衰烂煮蔬。
天犹嫌过分，时复病河鱼。

乡庐暗边尘，时移而事变。
结屋漫逍遥，可想不可见。

坤舆厚载，黄裳元吉。
宅中居正，含章抱质。
分王四季，其功靡秩。
育此群生，首兹六律。

清慎岷山掾，登科已七年。
迎亲就鱼稻，为吏择林泉。
去骑关中热，归心沫水鲜。
官闲幸可乐，记买鹧鸪煎。

家贫儋石欠赢余，恩许西归度𡽱除。
只恐期程催趣驾，羞颜插架旧藏书。

不腆先畴与破庵，在汾水曲管岑南。
幽栖晚节巢林一，戆草当年及□三。
酒瓮有期春共酌，书囊无底晓犹谈。
吾惽紫气难瞻瞩，未暇攀迎柱下聃。

忆过栖贤见蜀僧，云堂十月冷生冰。
定回蔌蔌闻窗雪，一椀琉璃照佛灯。

兰陵号多士，君实名家孙。
高才縻管库，枳棘栖鸳鸾。
一旦谢朱墨，超然整归轩。
迎秋饯伏初，炎威尚歊烦。
松陵接苕霅，迤逦皆清源。
舟子宜夜泛，苹风生梦魂。
回塘官柳行，千树如云屯。
明河挂柳外，凉月低金盆。
兹行信有得，它日为余言。

力田冒风雨，缉箨为台笠。
寒蓑相与用，阴野低迷入。
足屦固易濡，鬓葆何尝湿。
斯须未可去，赫日资乃急。

本以高难饱，徒劳恨费声。
五更疎欲断，一树碧无情。
薄宦梗犹泛，故园芜已平。
烦君最相警，我亦举家清。

戢翼盘桓傍小庭，不无清夜梦烟汀。
静翘月色一团素，闲啄苔钱数点青。
终日稻粱聊自足，满前鸡鹜漫相形。
已随秋意归诗笔，更与幽栖上画屏。

菌阁芝楼杳霭中，霞开深见玉皇宫。
紫阳天上神仙客，称在人间立世功。

四面垂条密，浮阴入夏清。
绿攒伤手刺，红堕断肠英。
粉著蜂须腻，光凝蝶翅明。
雨中看亦好，况复值初晴。

岁晚城隅车马稀，偷闲聊得掩荆扉。
征蓬满野风霜苦，多稼连云雁鹜肥。
报国有心空自信，结茅无地竟安归。
浣花道上人谁识，华表千年老令威。

道上东风掠面轻，一犁雨足得新晴。
草头蛱蝶自由舞，林下𫛵鸼相对鸣。

金盆驰问请阍人，邮信浮沈杳未闻。
二十八言还寄我，一挥多谢管城君。

宝鼎当年未结丹，幽栖曾此掩柴闗。
羽𫐌欲化乘风驭，梵锡应留解虎环。
僧卧碧云皆寿考，鹤迷华表几时还。
好应月白长廊下，涧水无声人自闲。

房铏陈列，室簋登奉。
告飨具歆，展彻惟拱。
祥光奕奕，嘉气蒙蒙。
受嘏不諐，燕天之宠。

草本荒凉门半掩，故人谁肯为予来。
要师原宪安非病，敢学襄阳怨不才。
春自堂堂花更落，发今种种老其催。
谢安故有东山志，过我题诗拭砚埃。

贫贱甘羁旅，淹留頼薄田。
悠悠将送老，比比不逢年。
旱魃工为虐，雷公岂易鞭。
醉能忘万事，安得酒如川。

雨晴九陌铺江练，岚嫩千峰叠海涛。
南苑草芳眠锦雉，夹城云暖下霓旄。
少年羁络青纹玉，游女花簪紫蒂桃。
江碧柳深人尽醉，一瓢颜巷日空高。

空山寥寥，黄叶萧萧。
斯人不来兮，暮待之以朝。
斯人或来兮，两无语而意消。
归去也，衣飘飘，路迢迢。
谁同其孤标，月在青霄。

梧桐叶脱苔滋绿，绮窗寂寂风敲竹。
笑将红扇扑流萤，戏剪碧荷装宝屋。
深沉玉宇夜长扃，风露凄凉可一庭。
步月清霄携手处，谁家笛作断肠声。

池上低摧病不行，谁教仙魄反层城。
阴苔尚有前朝迹，皎月新无昨夜声。
菰米正残三日料，筠笼休碍九霄程。
不知此恨何时尽，遇著云泉即怆情。

一昨丹阳王气销，尽将豪侈谢喧嚣。
衣冠不复宗唐代，父老犹能道晋朝。
万岁楼边谁唱月，千秋桥上自吹箫。
青山不与兴亡事，只共垂杨伴海潮。

劒门驻马立踟蹰，读尽新篇味有余。
关令多情兼好事，诗名留得贾公疎。

生当益于人，为道固不同。
赐也乃结驷，回也乃屡空。
忆昔年少壮，未知理穷通。
收身百忧余，自置寂寞中。
𫗴粥傥可继，当为七十翁。

西汉亲王子，成都老客星。
百年双白鬓，一别五秋萤。
忍断桮中物，秪看座右铭。
不能随皂盖，自醉逐浮萍。

退食鹓行振羽仪，九霄双阙迥参差。
云披彩仗春风度，日暖香堦昼刻移。
玉树笼烟𫛛鹊观，石渠流水凤凰池。
时清执法惭无事，未有长杨汉主知。

家住义兴东舍溪，溪边莎草雨无泥。
上人一向心入定，春鸟年年空自啼。

当年刘阮意何穷，莫谓仙凡事不同。
解到琼台双阙下，遥知道骨与僊风。

渴想才名不计年，得诗甜处彻中边。
知君眼里藏青白，托意杯中别圣贤。
万里偶逢多幸耳，一朝相别两茫然。
荣归蜀道川涂稳，莫漫嚱吁信谪仙。

白笔南征变二毛，越山愁瘴海惊涛。
才归龙尾含鸡舌，更立螭头运兔毫。
阊阖欲开宫漏尽，冕旒初坐御香高。
吴中旧侣君先贵，曾忆王祥与佩刀。

黄山远隔秦树，紫禁斜通渭城。
别路青青柳发，前溪漠漠花生。
和风澹荡归客，落日殷勤早莺。
灞上金樽未饮，䜩歌已有余声。

诗来格律辞皆老，却恨有砖抛不早。
只因清兴与花同，千咏昔闻今健倒。
君家装额要冰肌，我圃耐寒夸合抱。
秀色孤根各自宜，玉堂茅舍俱相恼。

汉宫若远近，路在寒沙上。
到死不得归，何人共南望。

逝者何由见，中人未达情。
马无生角望，猿有断肠鸣。
去伴投遐徼，来随梦险程。
四年巴养育，万里硖回萦。
病是他乡染，魂应远处惊。
山魈邪乱逼，沙虱毒潜婴。
母约看宁辨，余慵疗不精。
欲寻方次第，俄值疾充盈。
灯火徒相守，香花秪浪擎。
莲初开月梵，蕣已落朝荣。
魄散云将尽，形全玉尚莹。
空垂两行血，深送一枝琼。
秘祝休巫觋，安眠放使令。
旧衣和箧施，残药满瓯倾。
乳媪闲于社，医僧婗似酲。
悯渠身觉賸，讶佛力难争。
骑竹痴犹子，牵车小外甥。
等长迷过影，遥戏误啼声。
涴纸伤余画，扶床念试行。
独留呵面镜，谁弄倚墙筝。
忆昨工言语，怜初妙长成。
撩风妬鹦舌，凌露触兰英。
翠凤舆真女，红蕖捧化生。
秪忧嫌五浊，终恐向三清。
宿恶诸荤味，悬知众物名。
环从枯树得，经认宝函盛。
愠怒偏憎数，分张雅爱平。
最怜贪栗妹，频救嬾书兄。
为占娇饶分，良多眷恋诚。
别常回面泣，归定出门迎。
解怪还家晚，长将远信呈。
说人偷罪过，要我抱纵横。
腾蹋游江舫，攀缘看乐棚。
和蛮歌字拗，学妓舞腰轻。
迢遰离荒服，提携到近京。
未容夸伎俩，唯恨枉聪明。
往绪心千结，新丝鬓百茎。
暗窗风报晓，秋幌雨闻更。
败槿萧疎馆，衰杨破坏城。
此中临老泪，仍自哭孩婴。

辇路岐山曲，储胥渭水湄。
教成提将鼓，礼备植虞旗。
不取从畋乐，先流去杀慈。
舜韶同舞日，汤祝尽飞时。
物应阳和施，人知雨露私。
何如穆天子，七萃几劳师。

千里相寻慰寂寥，未嫌风雪路迢迢。
庐山虽好且休去，更拨寒炉话一宵。

白日照舟师，朱旗散广川。
群公饯南伯，肃肃秩初筵。
鄙人奉末眷，佩服自早年。
义均骨肉地，怀抱罄所宣。
盛名富事业，无取媿高贤。
不以丧乱婴，保爱金石坚。
计拙百僚下，气苏君子前。
会合苦不久，哀乐本相缠。
交游飒向尽，宿昔浩茫然。
促觞激百虑，掩抑泪潺湲。
热云集曛黑，缺月未生天。
白团为我破，华烛蟠长烟。
鸹鹖催明星，解袂从此旋。
上请减兵甲，下请安井田。
永念病渴老，附书远山巅。

山壮马力短，马行石齿中。
十步九举辔，回环失西东。
溪水变为雨，悬崖阴蒙蒙。
客衣飘飖秋，葛花零落风。
白日舍我没，征途忽然穷。

远浸溪光碧，寒生松桧阴。
渔舟惊暮雨，高吹入秋林。

不乐予何甚，非关未策勋。
秋灯逢积雨，客泪送离群。
身事千年鹤，心期万里云。
烦君经废庙，呜咽当家文。

最深城郭在人烟，疑借壶中到梵天。
岩树桂花开月殿，石楼风铎绕金仙。
地无尘染多灵草，室鉴真空有定泉。
应是法宫传觉路，使无烦恼见青莲。

乐奏四顺，福受万年。
神归碧天，庭余瑞烟。

分地因天各有宜，财成辅相只当为。
相忘禄产沾濡重，皥皥浑浑自不知。

玉泉寺中三钮铜，十年解池讨业龙。
当时何不佐取流马出，火德重开两都日。
玄潭观中半圭铁，千年龙沙拟蛟孽。
当时何不唤取泉阿归，汛洒河洛风雷飞。
白衣摇𫇛天难料，鸡犬云中帝亲召。
汉陵无树兮晋国成丘，待侯不来兮仙又竟去而莫留，徒使我百世而下生闲愁。
荆州看印心尚烈，洪州看剑头如雪。

富贵贫穷各有由，宿缘分定莫罔求。
不曾下得春时种，空守荒田望有收。

无心经世网，有道藏丘山。
养生息天黥，艺木印岁寒。
德人墙九仞，强学窥一斑。
张侯大雅质，结发闯儒关。
奇赢或谐偶，老大尝艰难。
筑亭上云雨，日月转朱栏。
床敷听万籁，我家颇宽闲。
牧牛有坦途，亡羊自多端。
市声鏖午枕，常以此心观。

卜筑追寻九老游，江南最好是丹丘。
乞将金鼎调元手，暂向磻溪理钓舟。
东阁蚤延天下隽，画堂春锁海中洲。
他年共看车书一，举目山河笑楚囚。

劳农今喜复南辕，夹道扶携亦笑諠。
县尹庶几无疾病，山人迎送耐频烦。
芼葱汤餠聊堪饱，出瓮春醪半带浑。
惟有为民真实意，异时陈迹付公言。

封掌丝纶罢记言，职亲黄屋傍尧轩。
雁行飞上犹回首，不受青云富贵吞。

去日既逢梅蘂绽，来时应见杏花开。

轧轧篮舆松径间，晚风吹雨逼人寒。
断崖蹲虎停云湿，一水飞蛟醉眼看。
空翠万重藏绝景，夜光千丈浴神丹。
青鞋布袜吾能办，未觉丹躯羽化难。

投馆野花边，羸骖晚不前。
山桥断行路，溪雨涨春田。
树冷无栖鸟，村深起暮烟。
洛阳山已尽，休更望伊川。

殿阴瓴甃古，汲向瓦炉煎。
甘拊惠山背，冽差帘谷肩。
还丹非内外，余沥尚清涟。
莫问井中影，盍窥天地先。

传闻城角舣行舟，自拥笙歌选胜游。
偶为寒江阻潮汐，再容清赏属林丘。
燕回吴苑风和雪，梦断钱塘月满楼。
尽把苏杭好烟景，醉吟将去诧东州。

细腰结垂窼，藏精事生育。
儿已傅翼飞，孤悬尚凭屋。
水仙脱霓裳，美实青如簇。
实尽秋房枯，众窍存虚目。
何人得二物，妙手夸神速。
摩搓小变之，形在质为玉。
徐拾菖蒲子，小大量其腹。
一种一根青，有地皆充足。
浸以西山泉，秀色遂可掬。
使我读书舍，凉意无三伏。
常若菰蒋中，静看江湖绿。
奉贶宜有诗，所愧诗篇俗。

朱轓世功名，地接韦杜天。
勤劳三十载，始着荣途鞭。
淹速会有时，用舍何其贤。
或者相弃除，天公赐长年。

帆翅初张处，云鹏怒翼同。
莫愁千里路，自有到来风。

铃斋坐啸不为颇，愁叹翻然变咏歌。
千里正忧无旧谷，一朝俄喜浃新禾。
云师蔽日如张帜，雨阵横空似拥戈。
我忝郡丞何所补，但将新句对松哦。

东南富山水，杰气钟雁峰。
巨灵排屭赑，妙力开鸿蒙。
断崖据险绝，峭壁凌寒空。
分岑献万状，转盼无一同。
或叠如锦缬，或铸如青铜。
或前如舞凤，或却如飞鸿。
或伏如卧虎，或矫如游龙。
并如兄语弟，差如儿对翁。
锐如笔露颖，岐如剪开锋。
二湫分大小，二灵俨西东。
古语聊近似，天巧难形容。
我久埋世埃，幸此拔天风。
应接费耳目，磈磊罗心胸。
有僧本儒家，伴我追云踪。
攀跻不知劳，指引殊未穷。
胡然便语别，问之以涕从。
为渠游兴尽，生我归意浓。
出计无草草，回涂复匆匆。
还此未了缘，邂逅须有逢。

未赴成都先梦到，才逢蜀客便心亲。
江陵一见蒲居士，似向严家访阿遵。

似与孙郎有宿期，共穿紫翠探幽奇。
水帘喷雪非常爽，火伞张空了不知。
蒙衲僧宁非惠远，结茅人莫是凝之。
惜今粉绘无名笔，尚可追摹入拙诗。

一树笼松玉刻成，游蜂多思正经营。
攀枝弄雪时回顾，还绕樱桃树下行。

中兴道士以牛鸣，淡墨百果尤著声。
妙入神品仍有灵，我不识之钦其名。
曾得乌犍两横轴，又有石榴才一幅。
武昌使君旧寄诗，末言秀才乃其族。
忽有纬文来款门，自言真是当家孙。
口诵罗诗若翻水，他诗历历俱能言。
一见前画叹真迹，愿得生绡奋吾笔。
为作来禽对石榴，一扫横枝生意出。
我诗不工人已陈，有诗岂复能动人。
为君一写史君语，更求知己如罗君。

曾味西窗稿，经年齿颊清。
细评何物似，碧涧一杯羹。

作笺拟上朝元殿，为说梅须雪转香。
杯隽已生诗意思，砚寒更作夜商量。
轻明玉费天工巧，顷刻花催帝子忙。
醉梦蓬莱宫阙冷，共题新曲按霓裳。

好学先乡党，登科复妙年。
谁为耆旧传，最处缙绅先。
沦谢今亡矣，风流孰继焉。
魂归食里社，世世仰仁贤。

周瑜隠地春曾住，秋以为期玉斗游。
只道参差无此适，要知拓落有何谋。
经行二姓忽相聚，辗转一身终自由。
四树木樨花正发，幽香随处且忘忧。

山南细路半青霄，人昔共游非俗交。
浮玉故乡惊上国，埋丹清梦记中茅。
峰头仙客归黄鹄，石面灵根走翠蛟。
见说西园浑草莽，手栽寸柏已胜巢。

万粒丛芳破雪残，曲房深院闭春寒。
紫紫青青云锦被，百叠薰笼晚不翻。
酒恶休拈花蘂嗅，花气醉人𬪩胜酒。
大将香供恼幽禅，恰在兰枯梅落后。

尖斜缁撮似兜鍪，紧护风寒煖白头。
不解兵前当箭凿，解令晓枕睡齁齁。

虚亭迟嘉客，登临日相继。
松篁夏吹寒，烟霞暮江霁。
高兴山光远，急影波声细。
区区荣利途，扁舟暂时憩。

伯威虽拙诗故巧，我拙似渠诗欠工。
竹溪想见梅花发，问讯穷冈今不穷。

万壑初收雨，鸦声唁客劳。
溪寒鱼队散，秋静鸟行高。
碧嶂前兼后，青猿断更号。
卷帘双眼远，绕舍绿周遭。

有爱即耽著，竹色共花光。
何似无心人，尧桀两相忘。

冠古积荣盛，当时数戟门。
旧交丞相子，继世五侯孙。
长劒倚天外，短书盈万言。
秋风一送别，江上黯消魂。

围场望幸绝长杨，汴水尘高御柳黄。
万姓争传天子圣，新来有旨罢鹰坊。

争似碧澜堂上望，疏疏烟树漠汀洲。

多言外好中何有，有德之言春意融。
惟一性天真洞彻，许多事理尽流通。
句新悦耳源先涸，思苦雕肝味易穷。
自古才人皆患此，就中崛强是扬雄。

鸿霈普洽，言归端门。
荡荡巍巍，旋乾转坤。
穆然宣室，储思垂恩。
于万斯年，敷锡群元。

儿将白发共嬉娱，敢意高轩访敝庐。
七袠年龄同绛县，诸贤诗句过黄初。
菌芝那解出枯朽，冠盖便能倾里闾。
烂醉休须问生理，贫家今有百车渠。

画楼吹笛妓，金椀酒家胡。
锦石称贞女，青松学大夫。
脱貂贳桂醑，射雁与山厨。
闻道高阳会，愚公谷正愚。

扑地枝回是翠钿，碧丝笼细不成烟。
应如天竺难陀寺，一对狻猊相枕眠。

东风艳艳桃李松，花园春入屠酥浓。
龙脑透缕鲛绡红，鸳鸯十二罗芙蓉。
盈盈初见十五六，眉试青膏鬓垂绿。
道字不正娇满怀，学得襄阳大隄曲。
阿母偏怜掌上看，自此风流难管束。
莺啄含桃未咽时，便会郎时风动竹。
日高一丈罗窗晚，啼鸟压花新睡短。
腻云纤指摆还偏，半被可怜留翠暖。
淡黄衫袖仙衣轻，红玉栏干粧粉浅。
酒痕落腮梅忍寒，春羞入眼横波艳。
一缕未消山枕红，斜睇整衣移步嬾。
才如韩寿潘安亚，掷果窃香心暗嫁。
小花静院酒阑珊，别有私言银烛下。
帘声浪皱金泥额，六尺牙床罗帐窄。
钗横啼笑两不分，历尽风期腰一搦。
若教飞上九天歌，一声自可倾人国。
娇多必是春工与，有能动人情几许。
前年按舞使君筵，睡起忍羞头不举。
凤凰箫冷曲成迟，凝醉桃花过风雨。
阿盈阿盈听我语，劝君休向阳台住。
一生纵得楚王怜，宋玉才多谁解赋。
洛阳无限青楼女，袖笼红牙金凤缕。
春衫粉面谁家郎，只把黄金买歌舞。
就中薄幸五陵儿，一日冷心玉如土。
云零雨落正堪悲，空入他人梦来去。
浣花溪上海棠湾，薛涛朱户皆金镮。
韦皋笔逸玳瑁落，张佑盏滑琉璃干。
压倒念奴价百倍，兴来奇怪生毫端。
醉眸觑纸聊一扫，落花飞雪声漫漫。
梦得见之为改观，乐天更敢寻常看。
花间不肯下翠幕，竟日烜赫罗雕鞍。
扫眉涂粉迨七十，老大始顶菖蒲冠。
至今愁人锦江口，秋蛩露草孤坟寒。
盈盈大雅真可惜，尔身此后不可得。
满天风月独倚阑，醉岸浓云呼佚墨。
久之不见予心忆，高城去天无几尺。
斜阳衡山云半红，远水无风天一碧。
望眼空遥沈翠翼，银河易阔天南北。
瘦尽休文带眼移，忍向小楼清泪滴。

万里烟波兴渺然，片心如在灞桥邉。
归装诗少不成担，自抝梅花凑满船。

去年已作填沟计，谁料今年见有秋。
天意乘除元自定，人生伏腊谩多忧。
满盆淅玉休论价，成斛量金不计筹。
最是野夫懽喜处，春风百瓮遶床头。

归客飘然一叶身，尚能飞屐陟嶙峋。
危亭下瞰嵎夷宅，积水上通河汉津。
叱驭为臣前有志，乘桴从我更无人。
暮年笔力全衰退，甘与韩苏作后尘。

徙倚溪亭惜坠芳，恨无异域返魂香。
残枝并恐风吹去，插在金瓶置坐傍。

山径入修篁，深林蔽日光。
夏云生嶂远，瀑水引溪长。
秀迹逢皆胜，清芬坐转凉。
回看玉樽夕，归路赏前忘。

清德曾瞻启庆碑，孙曾清更畏人知。
祇缘一介弗轻取，坐使斯民不忍欺。
濑水家传御书卦，宣城手写送行诗。
典刑尚继金銮旧，马氏一门谁白眉。

吴儿解记真娘墓，杭俗犹存苏小坟。
谁与惠州耆旧说，可无抔土覆朝云。

疾风吹尘暗河县，去马来牛不复辨。
黄昏始扣主人门，置酒张灯促华馔。
夜如何其初促膝，人生会合难再得。
簿书何急来相仍，且将欵曲终今夕。
腐儒衰晚谬通籍，射策君门期第一。
天门日射黄金榜，自怪一日声辉赫。
三年奔走空皮骨，足茧荒山转愁疾。
未有涓埃答圣朝，途穷反遭俗眼白。
怀抱何时得好开，生前相遇且衔杯。
儒术于我何有哉，黄帽青鞋归去来。

谁欤变幻旧乾坤，剪水仙人手段新。
银屋万家成骤富，青山半点不藏春。
西园太尉方交贺，北海中郎岂愿臣。
把酒孤吟元不俗，何须夜访剡溪人。

去年雨多浸坤轴，排簷日日注银竹。
菊花已老强飘黄，荷叶虽枯犹护绿。
今年梅雨久不来，暑风吹干生尘埃。
苦求涓滴润田亩，敢望潋滟添酒杯。
昨日雨意十分好，雨声不断真是宝。
谁知好处放些悭，尚使老农恼情抱。
拙翁负丞方五旬，为民致祷施殷勤。
飞云渐黑开又合，恋恋未竟林花纷。

暂游大庾，白鹤飞来谁共语。
岭畔人家，曾见寒梅几度花。
春来春去，人在落花流水处。
花满前蹊，藏尽神仙人不知。

个是净慈毛和尚，口言祸福有定当。
逐日随缘去赴斋，是谓两脚功德藏。
雕装千佛，布砌两廊。
判断一切魍魉鬼，主管五百罗汉堂。
至于修桥造路，与夫浴主街坊。
闻一切善事如蝇见血，闻一切恶事似蟹落汤。
有时随搂搜，若万回老子懽喜。
有时放歇蹶，若布袋和尚颠狂。
得一文钱不曾落地，合十爪掌常乃谢天。
只一味朴直，无些子壒尘。
所以打动好事檀那，画出这般面觜。
且道如何比拟，八月十五中夜凉，一轮月照西湖水。

西北有杰阁，岧峣切云天。
绮窗通四望，绰约流苏悬。
中有绝代人，端居方盛年。
被服既殊众，容采亦鲜妍。
瑶床置宝瑟，玉轸朱丝弦。
有时扬妙指，泠泠宫商传。
曲终恣仰𫖯，托契轩农先。
靡曼谐里耳，大雅谁能怜。
我欲往从者，淮海生寒烟。

画角城头向晚悲，邓侯归旆已临歧。
西郊祖帐倾簪绂，南国离声动管丝。
千里去思歌邵父，三年遗爱泣吴儿。
甘棠寂寞江边路，正是清阴蔽芾时。

高峰常驻锡，灵异见当年。
卓立惊沙界，光辉动梵天。
鹤飞青霭外，龙护赤岚边。
丈室仍相对，重来果夙缘。

一溪春水碧潺湲，舟溯奔滩激浪喧。
雨洗陇苗何限绿，日催林杏不胜繁。
峰峦环合疑无路，草木蒙茸忽见村。
自叹经年久为客，静聼啼鸟更消魂。

巫山一何高，山空夜寥寥。
我有不餐烟火句，黄冠留作步虚谣。

为厌红尘触目生，与君携手上幽亭。
波光碎碧瑠璃地，竹影疏青翡翠屏。
云惹闲心归远岫，风吹诗思入沧溟。
名机利械都忘去，才得人间醉一醒。

句芒人面乘两龙，道是春神衞九重。
彩胜年年逢七日，酴醿岁岁满千钟。
宫梅间雪祥光遍，城柳含烟淑气浓。
醉倒君前情未尽，愿因歌舞自为容。

新春欲洗旧氛埃，并竹寻溪试一来。
冻雨忽交疏霰下，严风不放寸云开。
主人雅量诗相住，老客归心梦亦催。
滑道何妨徐著步，袖中金薤不虚回。

自君之出矣，弦吹绝无声。
思君如百草，撩乱逐春生。

六宫宫女泪涟涟，事主谁知不尽年。
太后传宣许降国，伯颜丞相到帘前。

莲脸薄，柳眉长，等闲无事莫思量。
每一见时明月夜，损人情思断人肠。

舟泊楚城下，当风十顷湾。
凉生冰鉴面，人在玉壶间。
隠见云端树，低昂枕上山。
江湖有如此，一笑白鸥闲。

诸贤谈稷下，孤士卧漳滨。
母亦为投杼，儿宜勿斲轮。
无书留逐客，有些吊累臣。
一室才容榻，奚烦问疾人。

天开学海在明伦，中有妙处谁能臻。
风波浩渺不得度，倾向浮屠去问津。

雪气侵人卧欲僵，苦劳明府到藜床。
主宾问答皆情语，何用闲名入荐章。

太平时节岁丰盈，旅不赍粮户不扃。
官路无人夜无月，唱歌归去恰三更。

饬装侵晓月，奔策候残星。
危阁寻丹障，回梁属翠屏。
云间迷树影，雾里失峰形。
复此凉飙至，空山飞夜萤。

山居少四邻，槠叶半为薪。
野色生遥念，空江滞此身。
风涛春忆越，亲旧晚游秦。
独拟寻鸡犬，云萝挂葛巾。

十日晴明九日非，人家庭院绿成帏。
春风怕见匆忙去，莫放杨花一点飞。

平生丘壑趣，闲雅更谁同。
养竹苔三径，栽花地一弓。
棋边消永日，琴上鼓薰风。
静里谋生计，优游道不穷。

留客看花赋诗坐。

黄岭虹腰抱，鼇山食案横。
中非避世士，稍亦畏时名。
傍晚浇慵酒，寻春濯足行。
鸡雏娇底死，犊子健能生。

摆脱尘缨淡无欲，闲阅图经寻岳渎。
林泉何处惬予心，收拾琴书将卜筑。
崎岖不敢千里辞，东自太行入王屋。
先探藏花坞里春，蟠桃毕竟何时熟？
燕罗故宅阳台宫，九龙戏珠画幈簇。
丹井沉沉浸月明，丫髻仙童抱参𣃁。
昂头贪看华盖峰，蓦然悮入紫微谷。
上方楼阁与云闲，金碧交光射林麓。
避秦沟有避秦人，夜半闻歌《采芝曲》。
策杖穷跻瘦龙岭，崄似剑关西向蜀。
扪参历井上冲真，千仞断崖横独木。
自辰及酉脚力穷，恰到紫金堂下宿。
再拜新尝太一泉，顿觉洒然消病骨。
恍兮惚兮九霄间，万顷岚光醒醉目。
恭叩仙坛祷真境，坛与天通隔尘俗。
银座金腰玉顶寒，帝遣仙官分部属。
小有中藏万里地，都压洞天三十六。
日精月华左右奇，黛色倚空如削玉。
东观大海日轮红，西望穷边坛影绿。
炼丹炉下土犹香，抱出神丹知几斛。
处山使者持太阿，保护圣躯谁敢黩？
王母洞深非可测，雷霆屡震蛟龙窟。
遥指三官校勘台，樵人几度闻丝竹。
抱朴岩前采药童，手撚金芝身薜服。
北斗平连北斗星，自是天关通地轴。
麻笼药柜翠相接，瑞草灵苗香馥郁。
或闻仙犬吠仙灯，或覩仙人跨仙鹿。
奇踪异迹难尽言，更欲题诗毛颖秃。
短歌聊寄名利人，谁肯同来伴幽独？
一声长啸坐孤石，紫云悠悠送黄鹄。
个中疑是麻姑仙，冷笑世间光景促。
。

济世勤行任百年，方知大道自昭宣。
休夸解变黄金术，谁信空磨白玉穿。
智慧宜从高见识，阴功及物最弥坚。
是非达取此言语，宇宙常存隠圣贤。

雪屋临湖忆系船，柳汀吹絮又经年。
白鸥大似知人意，分与沧波十里天。

城阙辅三秦，风烟望五津。
与君离别意，同是宦游人。
海内存知己，天涯若比隣。
无为在岐路，儿女共沾巾。

借榻丛祠日已曛，瓣香频此谒灵君。
傥来梦事休重卜，向去诗材进几分。
明主不消人谏猎，故山空使客移文。
寄书报与荆妻说，十袭荷衣莫要焚。

身有素斑文既备，顶峨双角武仍全。
我兼文武为时瑞，汝但白身空有年。

浮世营营只自私，谁参落叶与枯枝。
西来面壁原无语，却费圆通几首诗。

放翁病过秋，忽起作醉墨。
正如久蛰龙，青天飞霹雳。
虽云堕怪奇，要胜常悯默。
一朝此翁死，千金求不得。

中置金城外玉池，池荷挺拔效芳菲。
叶争以绿环三匝，花逞其红曳四围。
龙国缋人供佛座，蛟宫缝氏献仙衣。
使君未佛且仙去，紫橐朝真红炬归。

嘉蔬灵卉两纷纷，小摘山花自出群。
芽茁短根红玉卷，叶敷疏节翠旟分。
细看药谱镌遗录，终拟骚经补缺文。
堪笑饥鼯穿败箧，宁知野彘力跑云。

发之白兮高峰早雪，目之青兮古涧先秋。
月炯炯兮自有光通犀角，草苍苍兮谁能硬按牛头。

谁传易水廷珪制，缫藉珍藏二百年。
进御近闻翁与叶，琴形带𩊓逐时妍。

姑孰溪边霜叶飞，凌歊台上暮云归。
谪仙一去不复返，怅望青山空翠微。

昔人持此咒，岩坐岁寒深。
梵言不复闻，雅名流至今。

水风静处抛舡易，山雨晴时着句难。
便向个中占好谶，一程平善过云安。

乘轺岭外丈人回，奉使天南学士来。
万里家声蛮子洞，一门旌节越王台。
驿辞濑口初逢菊，界入潮州定折梅。
莫怪襄阳负韩约，芸香又好赐环催。

桃芳李艳年年发，羌管蛮弦处处多。
海上应无三岛路，人间惟有一声歌。

向来风月已伤多，谁料中身更被魔。
萱草别非资灌溉，桐音何事不纯和。
人伦自古无娼妓，世态凭渠暂笑歌。
若是此身能解脱，扫除药饵病消磨。

高斋一远眺，西南见秋山。
景翳夕阴起，竹密幽禽还。
赏惬虑方融，理会心自闲。
谁料今为客，寥落一窗间。

土星合，相犯必为灾。
分野居来。

两朵红英值万金，教人不负看花心。

银山突兀苍海头，夜半鼓噪万貔貅。
争雄角力转坤轴，旋磨尘世偕浮沤。
朝朝暮暮自消长，谁言于此随海䲡。
鸱革裹尸已尘土，未必怒怨卒未休。
看公立论屈前辈，笔端有力挽万牛。
孤峰绝崖气象古，亦复粲粲珊瑚钩。
分明掘见阴阳根，判断造化之深幽。
玄机发泄天帝嗔，此文正恐雷霆收。
不然亦似画鸟迹，长夜鬼哭声啾啾。
公自骑鲸去不返，满江明月芦花秋。

少年飞翠盖，上路动金镳。
始酌文君酒，新吹弄玉箫。
少年不欢乐，何以尽芳朝。
千金笑里面，一搦抱中腰。
挂冠岂惮宿，迎拜不胜娇。
寄语少年子，无辞归路遥。

底处人间无骇机，超遥且喜谢招麾。
千年涧底孤松秀，万里天边独雁归。
服气昔常憎火食，游山近已制荷衣。
青城况有幽人约，会守丹炉隐翠微。

秋雨晚萧萧，端居闲寂寥。
雀饥争朽穗，蝉病落寒条。
云过茶烟没，风归砚水摇。
惟当䛏图史，闲日底能消。

陈陈史传勘玄幽，一笑谁能问慎由。
往往东南旗运盛，亭亭西北盖云浮。
琼楼玉宇无身翼，弱水蓬莱有艾舟。
圣主攘夷修政事，可能吊伐至枋头。

白石磷磷上接天，青松郁郁下临川。
草生福地皆为药，人在名山总是仙。
待客远寻岩下蕨，烹茶满酌洞中泉。
前生恐是白云子，今世还来卧翠颠。
。

东骛并偏门，篮舆兀睡昏。
纺灯穿壁罅，吠犬闯篱根。
久客悲行役，清愁怯梦魂。
余生犹几出，回首付乾坤。

垦土耕烟四十年，了无禅教与人传。
镢头边事谁相委，八月深居有笋鞭。

秋深时节在家乡，忆得黄花未著霜。
故国不堪回首望，绿樽辜负五重阳。

旧乡山水遶禅扃，日日山光与水声。
归去定贪山水乐，不教魂梦到神京。

有兽维貍兮，我梦得之。
其身孔明兮，而头不知。
吉凶何为兮，觉坐而思。
巫咸上天兮，识者其谁。

晓见花开意味长，夜深放出紫荷囊。
须知睡里真香足，犹锡佳名号瑞香。

稍出卢龙塞，回看万壑青。
旷原开碛口，别道入松亭。
虏马寒随草，奚车夕戴星。
忽悲田子泰，寂寞向千龄。

万里来官蜀锦城，西南籍籍饮清名。
幕中议论谁为敌，天下交游我与盟。
圣处工夫须自得，明时事业只安行。
草堂拟作终焉计，便翼飞来总寄声。

武林神仙宅，代有隠者游。
谷静云性闲，源长水涵幽。
吾居余十年，自足忘百忧。
岂嚼不死草，夙陪无生俦。
道惭情未损，身与世为雠。
安得会昔人，竹枝歌中秋。

洛浦有宓妃，飘飖雪争飞。
轻云拂素月，了可见清辉。
解珮欲西去，含情讵相违。
香尘动罗袜，绿水不沾衣。
陈王徒作赋，神女岂同归。
好色伤大雅，多为世所讥。

陇树冥冥日向西，苦贪芳草不知归。
牧童尽力拽得转，在在暝烟深翠微。

霜风吹西湖，与君持行李。
瘦马共邉笳，寒灯对孤邸。
新凉秋叶惊，归櫂君独理。
弃我天一方，穏下大江水。
丈夫志四海，吾岂较遐迩。
行藏天所为，况自非偶尔。
独忧绵薄资，负重力难起。
嘉宾日以远，缓急尚谁倚。
置此勿复论，遇坎各有止。
我积汉中糓，君种彭泽米。
努力随小大，同在毓生齿。
他年脱冕归，对酒各欢喜。

雪消春力展，花漫洞门垂。
果长纤枝曲，岩崩直道移。
重猿围浅井，鬬鼠下疎篱。
寒食微灯在，高风势彻陂。

三十年来住木陈，时中无一假功成。
有人问我西来意，展似眉毛作么生。
。

此花所在宜开馆，彼玉维瑶合比君。
每到黄昏成淡月，却临晓后作团云。
人闲伪采何如质，物里孤芳自胜群。
应笑马嵬坡下女，太真为号系黄裙。

幼抛南聚落，晚据北丛林。
道貌枯中泽，禅机浅处深。
山腰云出没，水面月浮沉。
贾岛勘还破，牢笼付一吟。

飞泉分下一岩寒，谁识神功借意难。
泻出龙漦投石上，缀成仙佩落云端。
离山便有江流杂，当道宁辞宿眼看。
几把狂吟题不就，十年余思在栏干。

妙出名象，非心非相。
混融古今，是相是心。
发白晓霜厚，眼寒秋水深。
寄语山形拄杖子，大家相伴做丛林。

日照花，七香车。
歌舞平阳第，经过赵李家。

却请和尚道，三世诸佛也靠倒。
释迦师，浄名老，毗耶摩竭心相照。
倦鹤夜移巢，灵蛇寒入草，正偏转侧兮妙圆兼到。

上人居此寺，不出三十年。
万法元无著，一心唯趣禅。
忽纡尘外轸，远访区中缘。
及尔不复见，支提犹岌然。

大夫去作栋梁材，无复清阴覆绿苔。
惆怅月波亭上望，夜深惟见鹤归来。

隔墙歌吹聒悲凉，信马狂心堕渺茫。
报答风光吾老矣，小窗读易静焚香。

曰华曰子数俱九，细看峰峦何许多。
今古画工图不足，冠卿诗奈九华何。

祸福无门口自招，三遭瞎棒打馿腰。
可怜败国亡家恨，万古春风吹不消。

贰觞以献，三变其终。
顾此非馨，尚达斯衷。
茅缩可致，神歆载融。
始神翊周，拯溺除凶。
时维降祐，永绝兴戎。

老夫少时性豪侈，颇复慨想诸公子。
家徒四壁不自怜，客来笑呼客且止。
牧羊幸得时击鲜，种秫足救缾罍耻。
萍虀豆粥何足数，红粱雀黍屡登匕。
老来百呼无一诺，空瓢但酌三江水。
侍祠何功费太仓，月赐万钱良过矣。
秋采菊英春采荠，岁月无忧三百指。
西湖两年相慰藉，东风为长莼丝紫。
年来吏满官有程，退无可耕那得已。
晓猿夜鹤谢游从，笔床茶灶供行李。
异时浮家淮海上，鱼𫚥舟量贱无比。
白鱼截玉数尺长，本不论钱数鲂鲤。
祇今寸鳞乃许价，无鱼自应相贵尔。
谓当此行且空饭，弹铗而歌遶淮市。
谁知一饱不足虑，造物尚得相料理。
榆堤雨润风力和，老杨出菌鶵骈觜。
轮囷长芽长云叶，磊落小丛攅玉蘂。
呼儿采掇归自烹，不遣辛酸乱清美。
五芝风味均茵凭，八珍品目当奴婢。
不贪俎豆逐驽马，肯同腥膻怒蝼蚁。
君看五鼎或杀身，未如老杨饥足恃。
后逢枯朽慎勿薪，太和蒸之有如此。

春日迟迟思寂寥，行客关山路遥。
琼窗时听语莺娇，柳丝牵恨一条条。
休晕绣，罢吹箫，貌逐残花暗凋。
同心犹结旧帬腰，忍孤风月度良宵。

小楼欲下怕泥行，春半曾无十日晴。
老眼看花如隔雾，只消卧听卖花声。

五伯之时正似冬，虽然三代莫同风。
当初管晏权轻重，父子君臣尚且宗。

天真帝一宫，蔼蔼冠耀灵。
流涣法轮网，旋空入无形。
虚皇抚云璈，众真诵洞经。
高仙凛手赞，弥刼保利贞。

冶艳出神仙，歌声胜管弦。
词轻白纻曲，歌遏碧云天。
未拟生裴秀，如何乞郑玄。
不堪金谷水，横过坠楼前。

雪鬓萧萧九十翁，短檠犹喜策新功。
斲轮自得不传处，治水本行无事中。
山市儿童随小蹇，江村烟雨宿孤篷。
更知衰疾从今减，万里尘清蜀药通。

南州诧说才名早，到手青衫已二毛。
自守冰霜真铁汉，肯淹岁月待珠曹。
遥知玉节将争致，暂掌牙筹莫厌劳。
圣世怜才甄拔易，倚须去著锦宫袍。

水石一栏干，僧归四山静。
携琴谱涧泉，月浸夜深冷。

雨过窗前树，天然生意新。
枝条枯昨日，萌蘗长今晨。
根本原无改，濡滋自有神。
静看微物理，应识养心真。

忆昔青龙在戊辰，马蹄同踏杏园春。
归田令尹空书晋，执戟郎君尽美新。
万事不醒中酒圣，一贫无奈讼钱神。
相逢莫效穷途泣，自古求仁要得仁。

平居说江湖，似若苦饥渴。
及今落吾手，谓可娱朝夕。
胡为连日行，迺复形叹息。
使风不终朝，阻风有并日。
欲行波涛恐，欲住饿馁迫。
吾舟仅如芥，吾命真若发。
吾罪不足云，吾家复何说。
不唯风浩荡，更直雨骚屑。
鸡啼三家幽，鸟度万里阔。
遥闻君山青，旧咏高楼月。
何当俱醉倒，梦去山南北。

累累驿门堠，杳杳寺楼钟。
叶落树阴薄，云生山崦重。
交亲穷未弃，父子老相从。
惟待新粳熟，高眠听夜舂。

莫笑田翁不任真，好贤留客意殊亲。
海棠半拆山丹重，京洛何曾远客身。

胡蜂采花花气薄，黄鸟啄花花蕊落。
林风吹花花片乱，池水浸花花色恶。
少年惜花会花意，晴张青帏雨油幕。
劝君直须为花饮，明日春归空晚萼。

村村迎湫水，户户𬋖𬬻香。
何以救我穑，但知呼彼苍。
傥宽饥欲死，聊听醒而狂。
困极惟思睡，诗来得助凉。

云散青天挂玉钩，石城艇子近新秋。
风鬟雾鬓归来晚，忘却荷花记得愁。

一一郊原春事催，客愁今日为君开。
柳枝鸜鹆未成舞，溪面葡萄初泼醅。
曲水便应诗句满，稽山那复酒船回。
海棠径里纹楸石，为尔从今得得来。

堕红一片已堪疑，吹到杨花事可知。
借问春归谁与伴，泪痕都付石榴枝。

烂烂白眼安在哉，只今怀抱向谁开。
端知脊梁只似铁，想见舌本长如雷。
茅屋关心句突兀，藜羮不糁胸崔嵬。
江头日日望好语，有底都无驿使来。

昨日良人死穷独，粮空子幼身自哭。
卖衣葬罢急谋嫁，富翁立待封居屋。
夫妻寒贱恩亦深，缞麻终制非无心。
饥肠雷鸣无可奈，礼法虽存何足頼。

密云现，雨阵黑浓浓。
蓦地拦前轰霹雳，天雷惊震拥来攻，有雨不多分。

偶向缁林植子芳，光风入院泛幽香。
他时倘免芟锄患，余馥犹堪供道场。

尽日吟诗坐忍饥，万人中觅似君稀。
僮眠冷榻朝犹卧，驴放秋田夜不归。
傍暖旋收红落叶，觉寒犹著旧生衣。
曲江池畔时时到，为爱鸬鹚雨后飞。

俗徒纷云云，章甫殊不竞。
不竞何以故，无奈二氏横。
予曰实不然，请各言其行。
开辟古至今，儒道独也正。
柱史玄牝门，专气保清净。
末流诡长生，妄欲夺天命。
灵山见作用，误认气为性。
轮回岂有之，怪缪莫究竟。
两俱可鄙者，巫觋事禳禜。
愚氓惑幻说，往往堕坑穽。
既曰身出家，粉黛侈婚娉。
岂不交鬼神，酒肉厌膻蒏。
此曹浪夸毗，内衰外徒盛。
吾侪读何书，尧舜至孔孟。
抢攘干戈后，学校幸未屏。
穷者伏闾阎，甘忍饥寒并。
仕或为冷官，官冷亦何病。
宁戚半夜歌，曾点暮春咏。
求己胜求人，自重岂容轻。
东家子朱子，述作贯百圣。
遗言一一在，足可雪几映。
省察中为和，存养义由敬。
上溯周程张，例不颛宰柄。
乃有功斯文，如揭日月镜。
韶音一以还，二氏噪卫郑。
榛蔓彼自迷，我此松柏劲。
历观史传间，不学行国政。
丧亡窃威福，依附涉巧令。
异端伺罅隙，磨牙骋讥评。
前哲贵内修，韫匵宁待聘。
信有饭不足，未羡庖欲清。
勉哉子此行，始终抱渊靓。
万一际奇逢，定作苍生庆。
不然归去来，预戒菊径迎。

皛皛飞云挟暑骄，江郊幸可远烦嚣。
道人方寸虚生白，燕几风清扇罢摇。

萦愁惹恨奈杨花，闭户垂帘亦满家。
恼得闲人作酒病，刚须又扑越溪茶。

石镜溪边树，金轮峰上云。
贪看鱼弄影，不觉鸟迷曛。
山态迤迤好，泉声细细分。
银钩怀柱史，谁复振斯文。

炎蒸困钳釱，虎啸漏天机。
树杪忽垂髻，榴边今污衣。
草鸣溪水立，帆饱客船飞。
更设琉璃簟，瓜茶迟落晖。

肃肃路寝，相维明堂。
二仪鉴止，三圣侑旁。
灵期䜣合，祠节齐庄。
至诚并贶，降福无疆。

竺土大僊心，东西密相付。
人根有利钝，道无南北祖。
灵源明皎洁，枝派暗流注。
执事元是迷，契理亦非悟。
门门一切境，回互不回互。
回而更相涉，不尔依位住。
色本殊质象，声元异乐苦。
暗合上中言，明明清浊句。
四大性自复，如子得其母。
火热风动摇，水湿地坚固。
眼色耳音声，鼻香舌碱醋。
然依一一法，依根叶分布。
本末须归宗，尊卑用其语。
当明中有暗，勿以暗相遇。
当暗中有明，勿以明相覩。
明暗各相对，比如前后步。
万物自有功，当言用及处。
事存函盖合，理应箭锋拄。
承言须会宗，勿自立规矩。
触目不会道，运足焉知路。
进步非近远，迷隔山河固。
谨白参玄人，光阴莫虚度。
又见《五灯会元》卷五

乞米鲁公书作帖，睎颜处士画成图。
若教浑似侏儒饱，还有流传翰墨无。

掩窗耿不寐，道人亦无悰。
故山新稻香，粥鱼响枯桐。
梦中信了了，推枕闻西风。
少迟穉金壮，归辔与子同。

天河渐近鹊桥时，一夜风吹斗柄移。
金井梧桐元未觉，画廊蟋蟀已先知。
青灯耿耿还相伴，白发萧萧只自悲。
犹胜玉门关外客，卧听沙雁数归期。

竹簟衬重茵，未忍都令卷。
忆昨初来日，看君自施展。

尝徧诸方五味禅，不须鼻孔便撩天。
自应猊座长垂手，只许巢云暂息肩。
世外岂无羊氏鹤，人间多滞禹门鲜。
便当勉为众生起，趁取灵芝三秀年。

再分符竹向淮𣸣，只得除书下帝阍。
不见使车随邸吏，忽传鸣马蹙都门。
丰碑未尽平生恨，哀些谁招天末魂。
木落山空风猎猎，不堪俛首奠黄昏。

阳气初惊蛰，韶光大地周。
桃花开蜀锦，鹰老化春鸠。
时候争催迫，萌芽牙矩修。
人间务生事，耕种满田畴。
。

残更皎月垂半破，西邻促席寒威挫。
风流玉局老坡仙，雪夜清吟蹑郊贺。
流落人间古锦囊，帝恐天丁下取将。
赓歌余暇染宸翰，奎壁昭回龙凤翔。
我公稽首拜嘉惠，勒以坚珉贻万世。
卷旗拟入蔡州城，传呼夜示吴元济。

鄞江一丈水，清可照人心。

珍禽下上鸣，迨及清润时。
岂惟侑我觞，亦以起我诗。
白练一团雪，来与红练俱。
鱼虎飞照水，意若爱翠裾。

凄风吹雨过江城，缓策羸骖并水行。
古路初惊秋叶堕，荒郊已放候虫鸣。
壮心耿耿人谁识，往事悠悠恨未平。
斜日半竿羌笛怨，西陵寂寞又潮生。

一从身世两相遗，往往关门到午时。
想得俗流应大笑，不知年老识便宜。

人言此井有灵源，潮落潮生透海门。
陵谷未须穷变易，朱墙里是濮王园。

松菊陶潜宅，蓬蒿仲蔚家。
行游筇杖瘦，啸傲幅巾斜。
屋小疏茅覆，门深乱柳遮。
村童迎客至，竹箒扫桃花。

好云消尽鹤空来，一去麻姑更不回。
紫府路从何处去，碧桃花向梦中开。

早飞雕鹗凛横秋，晚向山林思倦游。
梦断尧阶方寸地，身居陶隠上层楼。
山园遥对青原寺，江势中分白鹭洲。
不值熙朝人遂性，果能独乐此园不。

人生一世间，当为一世杰。
琐琐混常流，有愧古明哲。
努力求至道，毫发无差别。
伟哉平常心，光明配日月。

有客胸藏太息书，萧萧白发不堪梳。
君王若问江东士，莫只相怜诵子虚。

疎窗小博山，窗外鸟关关。
占得江湖隠，佐成天地闲。
簷牙丛筿碧，墙隙两鸠斑。
痴坐不知晚，渔篷卷钓还。

土圭日已南，百年生有期。
新阳潜地脉，惨惨群阴微。
尚觉云气昏，严飚弄寒威。
狂雷与骤雨，奔逐如喧鼙。
百虫误惊蛰，生理亦已亏。
向晚怒声息，霰雪交余辉。
凌寒山驿孤，持杯空自疑。

受命恤人隐，兹游久未遑。
鸣驺响幽涧，前旌耀崇冈。
青冥台砌寒，绿褥草木香。
填壑跻花界，叠石构云房。
经制随岩转，缭绕岂定方。
新泉泄阴壁，高萝荫绿塘。
攀林一栖止，饮水得清凉。
物累诚可遣，疲甿终未忘。
还归坐郡阁，但见山苍苍。

笑擎云液紫瑶觥，共请云和碧玉笙。
花下偶然吹一曲，人间因织董双成。

密密住其中，灵然空不空。
一牛才饮水，五马不嘶风。
位里亡消息，机头有变通。
三千大千事，弹指入圆融。

卫霍功名无素誉，韩彭富贵晚堪悲。
梅花引角边情剧，况复人间岁暮时。

雪初开一径，师忽扣双扉。
老大情相近，林泉约共归。
忧荣栖省署，孤僻谢朝衣。
他夜松堂宿，论诗更入微。

儿女咿嘤斑竹床，蜩螗六月沸如汤。
登楼谁问牛郎事，只看银河意已凉。

晨兴望南山，不见南山根。
草树露颠顶，樛枝空复繁。
铜瓶取井水，已至尚余温。
天风一吹拂，的皪成玙璠。

游子新从绝塞回，自言曾上李陵台。
尊前语尽北风起，秋色萧条胡鴈来。

去此二十年，持家西过宋。
起予者白鸥，归兴岌飞动。
宫殿明宝坊，山川开禹贡。
破浪一帆风，更占梦中梦。

老人不睡秋夜长，五更鼓角鸣东堂。
悲蛩床下欲无语，黄叶瓦清新有霜。
雁声相应江南北，斗杓欲下天中央。
老人山尊有美酒，岸巾先酌一杯尝。

甘寝不易得，何人不贪睡。
所以八尺床，惟贤始无愧。
万锺固可乐，中夜或兴喟。
谁谓颜巷贫，至宝赏所萃。

小心抽出大规模。

去年冬暮拜弓招，槐夏重承接画朝。
锡马敢期先雨露，冥鸿自愧点烟霄。
沙墀有路瞻唐表，瓦缶何堪溷舜韶。
归郡定应迟六月，却从故迹问凌歊。

圣代多才俊，陆生何考槃。
南山高松树，不合空摧残。
九月湖上别，北风秋雨寒。
殷勤叹孤凤，早食金琅玕。

若耶溪出若耶山，浪影溶溶入醉颜。
仙客曾因一箭赠，樵风长到五云关。
数峰蘸碧轻清外，双舸浮春上下闲。
料得当年乘兴子，为贪烟水宿前湾。

东风未绿无边草，北苑先抽绝品芽。
六辔行山清雾潦，一枪入焙带烟霞。
凤呈奇羽名仙麓，龙护香泉供帝家。
万碾玉尘飞动处，鬼犹劳矣况人耶。

盘根直盈渚，交干横倚天。
舒华光四海，卷叶荫三川。

自分麋鹿姿，食薇山之阿。
不意设罗门，屡辱结驷过。
清谈脱麈尾，奈此落月何。

气象融三极，规摹隘九州。
天津朝发轫，野渡晚横舟。
卫道身何爱，忧时死未休。
落花春寂寂，万古蜀江流。

疾风驾海生春潮，岩根石井澹不摇。
是中何曾得通理，而以名字悬岩腰。
道人眼空君勿怪，大小混融无杂坏。
呼僮探井濡砚时，是君砚中有沧海。

波心石船并，中载白莲馨。

归心常共知，归路不相随。
彼此无依倚，东西又别离。
山花含雨湿，江树近潮欹。
莫恋渔樵兴，生涯各有为。

左氏讥怀璧，杨公却袖金。
安知机巧者，藏得叵罗深。

山城红紫看犹蘂，野蝶游蜂祇漫猜。
却是此中春较早，等闲行处亦花开。

火能胜水，火不胜水，其火遂灭。
水能从火，水不从火，其水不热。
夫能制妻，夫不制妻，其妻遂绝。
妻能从夫，妻不从夫，其妻必孽。

乱石披浅流，水纹如绀发。
驰晖忽西没，林光相映发。

新诗来处自房州，已及瓜时叹滞留。
曾望碧云频送目，又惊红叶再敲秋。
千山不隔清风远，两地应同素月流。
游刃似君诚利器，只今无复见全牛。

直言曾许老盲聋，文物当年扫地空。
纵病且怀修月手，更穷不顾拍张公。
长年眼作胡僧碧，旧赏花今何处红。
知有百年余习在，略烦佳句愈头风。

浮世事非真，吟多白发新。
身居京寺久，梦到石桥频。
日落烟生树，花残草自春。
坐看今夜月，应与旧房邻。

古人无宿诺，兹道以为难。
万里赴知己，一言诚可叹。
马蹄经月窟，劒术指楼兰。
地出北庭尽，城临西海寒。
森然瞻武库，则是弄儒翰。
入幕绾银绶，乘轺兼铁冠。
练兵日精锐，杀敌无遗残。
献捷见天子，论功俘可汗。
激昂丹墀下，顾盼青云端。
谁谓纵横策，翻为权势干。
将军既坎𡒄，使者亦辛酸。
耿介挹三事，羇离从一官。
知君不得意，他日会鹏抟。

曾入江南梦，故宜名瑞香。
何人好谈论，雅目误更张。

满城杨柳绿依依，背著春风自在飞。
却是杨花有才思，一时收拾伴春归。

伊昔袁陟居，只今徐郎宅。
少作与渠双，老气想君只。
兹理亦何有，订之在今昔。
吾庐城北头，捷径实咫尺。
欻思论五字，聊复访三益。
高寻风雅源，洞入屈宋域。
波澜到苏李，光焰及元白。
自来磊落人，闻见资博极。

服食生平屑辟邪，死埋金粟或金沙。
忽惊秋骨开成雪，谁遣香魂化作花。
云外孤芳吟舞鹫，月中半影匿妖蟇。
先生幽佩乘风去，独向仙堂看织纱。

出塞男儿勇，还乡女子身。
尚能吞北虏，断不慕西邻。

虞帝南游不复还，翠蛾幽怨水云间。
昨夜月明湘浦宿，闺中珂珮度空山。

洞庭秋薄暮，日脚返沧溟。
云气天涯赤，峰峦水上青。
归舟来隐隐，夕鸟去冥冥。
鼓瑟音何在，空闻帝子灵。

蟾影珪圆湖始波，楚人相别恨偏多。
知君有路升霄汉，独我无由出薜萝。
虽道危时难进取，到逢清世又如何。
谁听宁戚敲牛角，月落星稀一曲歌。

恩袍草色动，仙籍桂香浮。

死为异国他乡鬼，生是江南直谏臣。

中允声名久，如今契阔深。
共传收庾信，不比得陈琳一病缘明主，三年独此心。
穷愁应有作，试诵白头吟。

一天凄怆事，此恨极难裁。
骨纵已成土，心终不肯灰。
毒蛇嘘树死，怨鸟哭春哀。
处处山东老，悬情汉诏来。

潜江甲口楚天涯，芦荻舟中一两家。
呼酒敕厨无一味，天鹅乱眼似杨花。

青鞋布袜绕江湄，矫首山房送日西。
小榼留人灯下觅，短笻邀我醉中携。
峰峦过雨新涂泽，草木逢春自品题。
投老归来同逆旅，好于此地𣃁愚溪。

莫笑孤村小市头，花边人出浦边游。
绿杨拂水双浮鸭，碧草粘天一落鸥。
嬾困风光酣午睡，阴沉天气嫁春愁。
阿谁道是清明节，我对清明唤作秋。

城东韩李城南赵，欲往从之道阻长。
与我诗盟烦借问，角弓永好愿无忘。

孤云野鹤，何天不飞。
这一句子，同道方知。

谁将快剑斫苍石，涌出玉虹三百尺。
漭流直注古潭心，卷雾喷空潭影澂。
大声隐隐非雷霆，一洗万古山无青。
崖崩谷断供奇秀，至今犹有龟蛇灵。
我疑神龙宅幽邃，颔有骊珠贪熟睡。
为君鞭起跨玉京，坐致商霖藓旱气。

月到君山酒半醒，朗吟疑有水仙听。
无人识我真闲事，赢得高秋看洞庭。

一段风烟笔下开，小枝带雨思萦回。
障风一袖如相向，说与嫦娥泪落来。

天下达尊三，加之量海涵。
忠言今稷契，眉寿古彭聃。
渭水功犹小，汾阳考欲参。
料应宣劝处，花不数优昙。

柏炉烟冷尚余薫，老去孤城愈不群。
沙上晚晴知独往，堂中秋思与谁分。
隔溪有伴萧萧竹，对户无情冉冉云。
南北东西均是寄，定回归鴈不应闻。

酒满金船花满枝，佳人立唱惨愁眉。
一声直入青云去，多少悲欢起此时。

觉海难将浅见窥，打包径去契禅机。
何曾蝴蝶暂成梦，除却杜鹃谁劝归。
江上风涛犹汹涌，盘中泉土颇甘肥。
自当叱犊勤耕野，不必然犀往照矶。

齿如冰雪发如黳，几百年来醉似泥。
不共世人争得失，卧床前有上天梯。

晓日烘晴一白晞，青鞋踏滑叩禅扉。
千山流水溪声活，二麦涵滋野色肥。
僵卧不妨晴又出，兴来谁肯夜空归。
弟兄欢笑儿扶醉，满袖新诗下翠微。

早潮初上海门开，漠漠彤云雪作堆。
一百六峰都掩尽，不知何处有僧来。

歛膝贪窗日，抽身避隙风。
深藏破屋底，困处小楼中。
旧雪积犹在，新霜冻未空。
壶浆无剩绿，炉炭尚微红。

倚杖望晴雪，溪云几万重。
樵人归白屋，寒日下危峰。
野火烧冈草，断烟生石松。
却回山寺路，闻打暮天钟。

关山万里恨难销，铁马金鞭出塞遥。
为问昔时青海畔，几人归到凤林桥。

世间生老病相随，此事心中久自知。
今日行年将七十，犹须慙愧病来迟。

晓浦烟笼树，春江水拍空。
烦君添小艇，画我作渔翁。

春色依依，袭尔原草。
春风浩浩，拂我窗牖。
念此分飞，赠无琼玖。
片片乱飘岩上梅，条条纵舞溪边柳。
澄禅澄禅听斯言，古也今也行路难。
知之者石火星流未急，不知者龙骥步骤曾寛。
看看，孰云平地起波澜。

满目山河异，南冠十六期。
胡羝无乳日，辽鹤有归时。
诇虏几韲粉，还朝不磷缁。
汉家重名节，郎秩未为卑。

阴森园圃墙东地，携挈儿童树下吟。
更约天边凤皇侣，阅书观画味尤深。

幽居四畔只空林，啼鸟落花春意深。
独宿尘龛无梦寐，五更山月照寒衾。

狂蝶正便春从臾，好花犹怯冷禁持。
从渠歌彻铁如意，输我兴来金屈巵。

野水半篙碧，酿成归意浓。
繁霜挟夜气，微露点秋容。
嚼蜡有何好，尝胆聊自攻。
翛然发深省，不待五更钟。

德似羊羔春共颁，政如醇酎野多欢。
属厌靖节杯中物，屡费将军竹里槃。
畴昔调饥惟饮湿，祗今软饱不言寒。
唱酬妍丽归公等，自笑梅翁语带酸。

可怪忠州与虢州，偶因起废得兹游。
苏欧诸老亦何德，千古联芳未肯休。

邂逅识程子，牵连怀老坡。
山林深自引，琴剑肯来过。
春事已如许，客情将若何。
舟行相风色，江面水方波。

远水萦环碧，秋山作剑攒。
取经行岭徼，飞锡下云端。
风卷湖烟静，天高雁影寒。
何时却回首，却为扫蒲团。

椒殿霞觞举，金花拆胜鲜。
年年庆佳节，眉寿祝绵延。

石头路险人难到，到者方知滑似苔。
两度三回虽跶倒，满身泥水又归来。

朝来因试笔，闲答故交书。
莫怪音尘绝，吾心与世疎。

茅屋沧洲一酒旗，午烟孤起隔林炊。
江清日暖芦花转，祇似春风柳絮时。

孤山有何好，修竹隠楼居。
人在秋云杪，香凝午醮余。
芳林多落果，灵沼少惊鱼。
归棹闻歌咏，犹如学步虚。

携壶藉草醉斜阳，白鹤飞来月下双。
芦叶西风惊别浦，芭蕉夜雨隔疏窗。
千年帝子朱帘梦，一曲仙人铁笛腔。
若问山翁还瘦否，手持渔竹下寒江。

受暑若作釜，付之无如何。
岂阴阳知争，变起一刹那。
西风卷屋茅，澍雨如江河。
振衣欲露坐，濯此寒滂沱。
烹鱼晓沽酒，醉卧仰屋歌。
岁月不待人，吾年已蹉跎。

积善家余庆，日新亭可云。
诗书盈几有，道艺喜时闻。
儿姪既登学，晨昏在克勤。
欲知荣地力，此便是青云。

当年早有菟裘意，岁晚尘埃尚困予。
闻说龙江真可隠，欲将余日寄僊居。

三春含造化，一雨洒空虚。
寒色宵无定，轻阴昼未舒。
亭台花色重，道路马蹄疏。
燕雀乘风便，应言莫我如。

画船容与到桥还，举袂依然洛酒斑。
湖上晓光涵潩水，坐中晴色见嵩山。
心缘念别如多事，身为移居似不闲。
叠石石淙虽两处，福昌阳翟正中间。

落尽梅花合一杯，雪深无复旧莓苔。
山谿莫遣人行破，安得酒从天上来。

借问东园柳，枯来得几年。
自无枝叶分，莫怨太阳偏。

养疾便居僻，寻幽喜雨晴。
偶因将鹿出，遂作放鱼行。
木落塔初见，潦收滩自生。
霜清念游衍，渐拟问山程。

泽国授衣早，今辰𫄨纻单。
孤城远目断，秋水去帆寒。
相见不再少，此生何日闲。
殷勤换美酒，要对蟹螯槃。

飞锡真游戏，论诗解往还。
一声狮子吼，十里道场山。
绿竹静无语，白云长自闲。
赵州应路滑，无复叹间关。

西风惊万木，危坐思悠哉。
故国经年别，秋鸿半夜来。
人应多弃善，天岂不怜才。
休学严夫子，荒凉老钓台。

修蔓丛篁步步迷，山村东下近鱼陂。
钓归恰值秋风起，棋罢常惊日景移。
病叶辞枝应有恨，候虫吟壁故知时。
残年我亦悲摇落，薄暮空囊又有诗。

草虽至微物，禀气何不同。
瑞者为灵芝，大抵和所钟。
薰者为兰荪，芬香播春风。
人知外秀异，胡不原诸中。
奈何一种类，亦费造化工。
沾濡足雨露，山川徒茂丰。
畏冗无地著，无足比蒿蓬。
成熟不堪食，但逞毫芒锋。
除却刺人衣，此外无余功。
惨虽未荆棘，包藏固难容。
因行为芟除，当路靡留踪。
害物亦害己，去汝如去凶。
安得天地间，榛翳亨衢通。

小来读书非为名，约身不肯游公卿。
祇怜狂简真吾党，谩有文章惭老成。
汉廷好武臣尚少，郎官十年不见调。
青衫黄绶赤诏除，落拓敢辞流俗笑。

帝遣轺车重，深怀浙水东。
幽崖须烈日，寒谷倚春风。
惠达摧奸里，功浮按职中。
活人千百万，归报□□宫。

祗役匪遑息，经时客三秦。
还家问节候，知到上巳辰。
山县何所有，高城闭青春。
和风不吾欺，桃杏满四邻。
旧友适远别，谁当接欢欣。
呼儿命长瓢，独酌湘吴醇。
一酌一朗咏，既酣意亦申。
言筌暂两忘，霞月祗相新。
裴子尘表物，薛侯席上珍。
寄书二傲吏，何日同车茵。
讵肯使空名，终然羁此身。
他年解桎梏，长作海上人。

雨过松篁多样翠，风回苹藻一般香。
玉兰桃李非无意，兴味由来静处长。

横逾紫芝路，径赴白彪期。
翼翼马爰饬，伾伾车载脂。
山川道云远，日月来何迟。
立语言不尽，不言君自知。

乐游原上望，望尽帝都春。
始觉繁华地，应无不醉人。
云开双阙丽，柳映九衢新。
爱此频来往，多闲逐此身。

劫火光中共唱酬，随波逐浪谩悠悠。
剖尽衷肠人不会，草鞋拈取盖龟休。

妾发初覆额，折花门前剧。
郎骑竹马来，遶床弄青梅。
同居长干里，两小无嫌猜。
十四为君妇，羞颜尚不开。
低头向暗壁，千唤不一回。
十五始展眉，愿同尘与灰。
常存抱柱信，岂上望夫台。
十六君远行，瞿塘滟预堆。
五月不可触，猨鸣天上哀。
门前迟行迹，一一生绿苔。
苔深不能扫，落叶秋风早。
八月蝴蝶来，双飞西园草。
感此伤妾心，坐愁红颜老。
早晚下三巴，预将书报家。
相迎不道远，直至长风沙。

闻说琴堂似水清，天公产瑞告西成。
宛如唐叔称同颖，未羡相如诧一茎。
岳牧定应图画进，朝家曷有玺书旌。
侬诗社舞村歌尔，让紫薇郎作颂声。

半因同醉杏花园，尘忝鸿𬬻与铸颜。
已脱素衣酬素发，敢持青桂爱青山。
虽知珠树悬天上，终赖银河接世间。
毕使海涯能拔宅，三秦二十四畿寰。

庭方止数寻，风月所从入。
百年养毒树，攒芒比刀戟。
伐之念生久，不伐愁跣足。
且复为人谋，庖椹利朝食。

天地英灵在，江湖名姓香。
良田书满屋，乐事酒盈觞。
字画堪追晋，诗刊欲徧唐。
音容今已矣，老我倍凄凉。

柏寺官联谬，萍踪宦海浮。
向来苕霅梦，罪我亦春秋。

临津艳艳花千树，夹径斜斜柳数行。
却忆金明池上路，红裙争看绿衣郎。

北窗赏新晴，睡美正清熟。
竹鸡断幽梦，朦胧不能续。
卧闻故人家，山茶已出屋。
欣然一命驾，妍暖快僮仆。
千朵鹤顶红，染此一丛绿。
坐客例能诗，秀句抵金玉。
携过回龙寺，扫壁为君录。
逸笔作波险，欹斜不可读。
坐惊殷床钟，暮色眩双目。
入关更清兴，市井乱灯烛。
人生分万途，称心良易足。
时平且行乐，余宾非所欲。

姑山羽客冰为骨，金掌仙人露代餐。
化作妙辞真扣玉，写成初藁剩惊鸾。
心随零雨蒙蒙密，恨过清溪曲曲寒。
此秘东阳夸未睹，灵均千载有余叹。

十年佛迹留于此，屈指山门皆所无。
今日清诗重褒述，禅林又复有犀渠。

蝶梦回来侧耳听，夜深风细转分明。
嗟予触物徒劳感，顾尔于人岂有情。
宰寺楼高声更远，楚天霜冷韵何清。
因兹却忆南轩宿，兄弟之言悉至诚。

巽也幕府旧，阿升交分深。
与君均骨肉，况乃相知心。
遽复舍我去，倍觉伤离衿。
高亭东望眼，从此费登临。

彬彬文物悉□张，大厦扶持有栋梁。
今日典刑新汉阁，旧时耆老拜虞庠。
夙临坛陛皇仪究，载祚城𬮱常藉荒。
公有裨天五色石，指挥余事亦晶光。

荥阳知汝已还都，未得陈桥别后书。
头鬓不干霜雪事，冬来一似草雕疏。

兄弟尽鸳鸾，归心切问安。
贪荣五彩服，遂挂两梁冠。
侍膳曾调鼎，循陔更握兰。
从今别君后，长忆德星看。

二月雨堪爱，霏霏膏泽盈。
添成竹箭浪，催发杏花耕。
迥湿风头冷，微含日脚明。
居然嘉应在，谁是束长生。

微云初月澹层城，络纬声连促织清。
北雁不来千里信，西风还起故园情。

〔黄钟为宫〕奉先严祀，率礼大经。
时思致享，肃荐芳馨。
竭诚备物，乐奏和声。
真驭来止，熙事克成。

十年符竹守吾州，故吏相逢嘲土牛。
毋谓徐公不堪用，诸人自与世沉浮。

扫地焚香闭阁眠，簟纹如水帐如烟。
客来梦觉知何处，挂起西窗浪接天。

佳月霭秋色，翛然感予怀。
言携二三友，泛此溪中斋。
风露生万里，屋木凭两涯。
凄微烟雾合，芬馥天香来。
恍若度云汉，奔月游瑶台。
灏气集肺腑，洒濯无纤埃。
沉沉夜寥閴，回舟兴悠哉。
澄波静如练，何异浮江淮。
但恨景物美，实难赋咏才。
斯文当共勉，天意属吾侪。

去年民食十分灾，一力先生尽救回。
今日手攀辕下者，人人都自翳桑来。

落日山城晚，黄云雪意浓。
更须开一瓮，频醉送残冬。

不道夏衣是轻，且云春服既成。
乍雨乍晴时候，宜闲宜睡心情。

曲干隠腾蛇，樛枝展翠华。
何年乔岳种，移植法王家。
得地烟云润，盘根岁月赊。
纵横齐殿角，偃蹇拂檐牙。
数粒宜充酿，收黄好代茶。
风生惊砌鹤，日照乱城鸦。
墙仞高藏节，河津暗长芽。
息阴人接席，题壁字如麻。
据类眠梧隠，攀疑抟兽拏。
宫槐低可并，谯桧大无加。
虽异明堂柱，终同象载车。
殷勤与封殖，莫使溷尘沙。

钟石既作，俎豆在前。
云旗飞扬，神光肃然。
当驾飚欻，来乎青圆。
言备缛礼，享兹吉蠲。

海邦地僻少迎将，心逸身闲白昼长。
賸欲哦诗追沈谢，不求名迹拟龚黄。
旋移松石成云壑，时引笙箫入醉乡。
吏散帘垂公事毕，清风一榻傲羲皇。

佛遣灭生灭，生灭长相随。
不学大人相，却作小孙儿。
持心更觅佛，岂不是愚痴。

陇种健儿须如棘，幼事秦府持鞭靮。
战尘扑面心已灰，径上三峰弄泉石。
乾坤变化五百年，人间未识地行僊。
布裘落魄荆州市，丹经秘法为君传。
散尽千金何所有，腹中气作蛟龙吼。
功成直欲凌紫虚，尚爱岷峨山下酒。
年来我亦厌樊笼，乞取微言为指踪。
君不见叶县双凫缑岭鹤，古来度世多吾宗。

彼龙胡为被天谪，不肯为天行雨泽。
天敕雷公恣搜索，龙藏何所忽尔获。
提之满空若曳帛，雹风电火相卷射。
雷张两翅但拍拍，首尾挽之足双磔。
龙力与雷固不敌，雷转威怒龙褫魄，须臾定见肝胃拆。
万力千气凡几画，斯人斯品入神格。

篱东闲采菊，三径碧苔深。
晓露冷双屐，秋风香一襟。
餐英供小酌，嗅蕊伴清吟。
会得悠然处，方知靖节心。

直下是，直下是。
这边那边，满眼满耳。
绵绵兮长存，湛湛兮不痕，拟议依前隔海门。

若有众生犯众戒，盗取僧祇三宝物。
临终遇劝念弥陀，一念顷间生彼国。

我谩怀清赏，君夸是胜游。
倦犹攀鸟道，渴欲饮龙湫。
墨客工传信，山灵觊阐幽。
敢云希作者，强把记文修。

晚凉含笑上兰舟，波底红妆影欲浮。
陌上少年休植足，荷香深处不回头。

靖节何须彭泽逢，菊洲松岛水悠溶。
行人自折门前柳，高鸟不离溪畔峰。
晓渭度簷帆的的，晚原含雨树重重。
轩车过尽无公事，枕上一声长乐钟。

碧水青山旧路迷，刘郎怊怅阮郎悲。
仙桃一别人间去，洞里春风自四时。

山边清气拥祥氛，遗迹流传汉史存。
金殿已颁新号美，剑崖犹隠旧痕昏。
据簷焚鼎惊鱼市，浮盖呼风过海门。
千里阴功诚不浅，纷纷余事岂须论。

清溪物色亦消忧，风雨何辞有滞留。
定似湖边钓鱼客，一生家事托孤舟。

我有宗传未付衣，喜渠岁晚共吾伊。
云胡丹旐鸣笳去，不见青衿问易时。
生灵运前何太速，为文介后重堪悲。
犀斜宰木今谁主，饮泪看君乳下儿。

亭亭高出竹篱间，露滴风吹血染干。
学得京城梳洗样，旧罗包却绿云鬟。

人期上冢要焚黄，名爵思为厚夜光。
九祖生天蒙帝渥，只缘一子入仙乡。

去洛逃欢事已悲，入关依泰势尤危。
两强分魏终亡魏，是为周齐受禅基。

旋封旋筑带霏微，赢得浇瓶不用携。
众草自今常避地，主人来绕渐成蹊。

江乡节候异中州，十月狂雷震未休。
二年到耳同常事，一夜雨声如蚤秋。
想见麦畦添宿润，更欣蔬甲长新柔。
东堂晚望无氛祲，洗出樊山紫翠浮。

麻姑粒米撒天葩，山色模糊未尽遮。
月斧凿天飞下屑，风刀翦水簇成花。
有时觅句寻欧约，不惯斟羔学党家。
呵手撚梅窗下看，只嫌红蒂带村些。

微微春色染林塘，亲拨烟霞坐涧房。
阴洞雪胶知未入，浊醪风破的偷尝。
芝台晓用金铛煮，星度闲将玉铪量。
几遍侍晨官欲降，曙坛先起独焚香。

既穟既实，既坚既好。
尔获既周，先养尔老。

平生一点调元意。

院宇秋明日日长，社前一雁到辽阳。
陇头针线年年事，不喜寒碪捣断肠。

萧然日月岸纶巾，春满幽园肯倦行。
一事尚须烦造物，看松微雨看梅晴。

远客厌征路，流年逢素秋。
不知今夜月，还照几人愁。

蒙溪有广厦，先生居之安。
雅得林泉乐，不与尘土干。
隠隠揖遥碧，弥弥濯清川。
高明意乃适，至游情所耽。
世故蜡味薄，岂待宝所参。
北窗接陶令，素月抚阮咸。
终吉遂无咎，位置遵连山。
邈哉岩壑老，公契如金兰。
揆此宅相奇，欢然谈笑间。
落落幽胜处，安得同游盘。
媿我西北客，恨匪户籍占。
但当风月夕，遐想冰雪颜。

新凉修竹意愈静，初日芙蕖色倍鲜。
物态直须闲里见，人情多向快中偏。

三五月华流炯光，可怜怀归郢路长。
逾江越汉津无梁，遥遥永夜思茫茫。
昭君失宠辞上宫，蛾眉婵娟卧毡穹。
胡人琵琶弹北风，汉家音信绝南鸿。
昭君此时怨画工，可怜明月光朣胧。
节既秋兮天向寒，沅有漪兮湘有澜。
沅湘𫄙合淼漫漫，洛阳才子忆长安。
可怜明月复团团，逐臣恋主心愈恪。
弃妻思君情不薄，已悲芳岁徒沦落。
复恐红颜坐销铄，可怜明月方照灼，向影倾身比葵藿。

清水本不动，桃花发岸傍。
桃花弄水色，波荡摇春光。
我悦子容艳，子倾我文章。
风吹绿琴去，曲度紫鸳鸯。
昔作一水鱼，今成两枝鸟。
哀哀长鸡鸣，夜夜达五晓。
起折相思树，归赠知寸心。
覆水不可收，行云难重寻。
天涯有度鸟，莫绝瑶华音。

天童仲冬第一句，槎槎牙牙老梅树。
忽开花，一花两花三四五花无数花。
清不可夸，香不可夸。
散作春容吹草木，衲僧个个顶门秃。
蓦劄变怪，狂风暴雨交衮，大地雪漫漫。
老梅树太无端，寒冻摩挲鼻孔酸。

皇天分四序，春生而秋成。
春风焕九野，秋气呈清明。
万物一以实，物物含生生。
我公秉元化，全体涵金晶。
义概抱宇宙，智略吞群英。
五行互相制，自昔谁去兵。
狂酋干帝纪，赤舄司专征。
神谋运玉帐，灵旗绕毡营。
韅靷鞅靽备，广距甄角精。
残丑肝胆破，束手祈受盟。
肃肃荆楚浄，汤汤江汉清。
东西亘万里，齐民竞春耕。
归来辅皇极，一稔舒群情。
翼翼周鼎重，亹亹宸虑轻。
前星燿垣象，德星萃神京。
旗常伟实纪，前史辞虚声。
当此秋正中，角亢迎长庚。
于赫衮绣瑞，緜緜彩绶荣。
玉露滴𫛛鹊，珥貂宣宝觥。
陛下千万岁，与公同太平。

一百六朝花雨过，柳梢犹尔病春寒。
晋官今日炊烟断，并著新晴看牡丹。

事契因同荐，交情晚益亲。
半生文会少，万里宦游频。
别后书犹湿，归来迹遽陈。
何能发潜德，空有泪沾巾。

月暗风林静，斗垂霜夜清。
疏灯隔树小，暗水历船鸣。
学字声形苦，䌷书卜祝轻。
此身南北惯，随处有平生。

紫结茱萸实，浓熏菡萏香。

淡粧轻素鹤翎红，移入朱阑便不同。
应笑西园桃与李，强匀颜色待东风。

山上层层桃李花，云间烟火是人家。
银钏金钗来负水，长刀短笠去烧畬。

北地樵苏寸草空，不如烧炭此山中。
良材合抱随斤斧，岂顾区区栎与枫。

银河有派九霄来，翻手为霖费一杯。
风雨时闻桥下急，烟云元自晓天开。

野风摇枯荄，长夜山雨寒。
梦忽堕千里，扶胥黄木湾。
美人秋水容，众芳洁初服。
海树鸣骚骚，醉吟瘴云宿。
忆昔西窗眠，三谿月如水。
忽作千日别，人生别能几。
有客从南来，说君新况好。
升沉何足云，令德似为宝。
同袍涧谷友，掉臂青云端。
而我卧山阿，淡心如露兰。
手种麓下梅，半吐欲迟雪。
再三拂霜纨，待君画孤洁。
寄书何时到，岁晚百念中。
天涯一望断，雁远夕阳红。

公退无营懒读书，出门佳客费招呼。
闲搔短髪身将老，独坐长簷日未晡。
溪女卖鱼随市价，村夫骑马纳官租。
劳生役役知何益，却笑今吾即故吾。

宴坐壶中日月闲，相逢无复话吴山。
如君岂是哙等伍，置我当容平子间。
喜遇故人持节钺，犹能跋马问荆菅。
扁舟后会重寻处，更刺滩头转一湾。

三以天下让，先圣谓至德。
某也拜庙下，太息复太息。
三辞不难知，泰伯无人识。
胡为无得称，万象妙无极。

天垂六幕水浮空，霁月光风上下同。
我向山头一舒笑，楚人还望白云中。

暑梦虫虫似醉中，片云挟雨过长空。
不知秋色来多少，分数煖凉卜晚风。

璧水还多士，文锋岂易戡。
积分升以内，优占斗维南。
天府荣登四，人材况有三。
秀钟蕞尔地，如许富奇男。

世人言语尽君房，一一班联玉殿香。
解识逍遥浑一致，水凫非短鹤非长。

结庐古城下，时登古城上。
古城非畴昔，今人自来往。

旦夕灰吹律，涟漪尚剪新。
虽正犹是腊，差晚不伤春。
夜户凝朝彩，生柴代熟薪。
老僧眉最白，寒鏁玉津津。

朝天来诣觚棱阙，傍海归寻瀑布峰。
才大不惭师号美，道高翻讶帝恩重。
问程行冒江村雨，寄宿吟听水寺钟。
到日依依赏清景，石桥云月满杉松。

老予尚行役，旅棹泛江云。
足迹更南北，时光几至分。
百年丁字误，万事卯杯醺。
先汉功臣辈，惟宜戆少文。

猎猎西风秋水清，野花寒草傍流生。
沙边水鹤待鱼立，石底暗蛩先夜鸣。

风规落落已非俗，气宇堂堂知有才。
安得骅骝归道路，不甘楩梓滞蒿莱。
青阳路迳新萌柳，白雪林亭欲放梅。
愿逐羽翰归故国，相从歌酒趁春来。

唳鹤啼猿怨满怀，烟葵露槿泪盈腮。
一钩桂月千林黯，半夜松风万壑哀。
不御六龙昌宝祚，遽骖八骏驻瑶台。
小臣泉石膏肓了，无任冰肝玉胆摧。

欲把江山鼎足分，邢真衔册到江南。
当时将相谁堪重，徐盛将军最不甘。

辛苦凌波棹，平安入夹船。
日明渔浦网，风侧瓦窑烟。
老圃容挑菜，村巫横索钱。
且投人处宿，终夜得佳眠。

有兴相寻即扣门，不须招致简书繁。
试从大雅歌鶑谷，未羡词人侈兔园。

十年三拜东门敕，长是寻灯濯污裾。
赢得平安题报历，不妨朋友校残书。
歌传鹊鼠非行路，咏入乌狐愧大车。
物物背驰将老矣，定知身世欲何如。

桃花开时苦多雨，花似啼粧悄无语。
桃花谢时雨更多，奈此轻红委地何。
明年花似今年好，明年人胜今年老。
是谁留得长少年，对此不须空懊恼。
双飞燕子营新巢，舍后舍前秾绿交。
长须但为酿曲米，春色尚余红药梢。

故人不复倒奚囊，但有荒阡荫白杨。
魂定可招吾得已，试吟楚些命巫阳。

如何执简去，便作挂帆期。
泽国三春早，江天落日迟。
县人齐候处，洲鸟欲飞时。
免褐方三十，青云岂白髭。

世眼纷纷丹与黄，广寒宫里亦如常。
目前不作两般见，笔下方腾万丈光。
且莫锱铢深浅色，也休斤两淡浓香。
灵根已入诗人手，不许嫦娥擅此芳。

郭外朝阳一卷斜，青槐厅事带丘麻。
路逢扶辔双童问，不是城东太尉家。

淳厚之人少秀慧，秀慧之人少审谛。
安得淳厚又秀慧，与之共话人间事。

春寒作意搅吟魂，欲出云涛已溅门。
入画潇湘连雉堞，落梅烟雨暗江村。
依蒲觅句壮心在，附火抄书老眼昏。
一掬幽怀收拾得，谩题窗纸与谁论。

雨折霜干不耐秋，白花黄叶使人愁。
月明小艇湖边宿，便是江南鹦鹉洲。

我少事远游，出门如野鹤。
藩篱脱鸡群，乘风纵寥廓。
一往四十年，平地起山岳。
世缘真梦幻，电过不可捉。
南来几万里，顾笑恍如昨。
昔如云释峤，今若龟脱壳。
朅来容江上，风物喜淳朴。
岂无乡土恋，浮念起即觉。
汝归暂欢颜，所念路悠邈。
朝行避烟瘴，夜宿傍城郭。
賸夸鱼米贱，勿说风土恶。
嚬送与笑迎，但可付一噱。

小山凉风高，秋意饶庭砌。
江南山水秀，钟此数丛桂。
亭亭苍虬蟠，磊磊栗玉缀。
薰染风露香，摆脱脂粉媚。
芙蓉已无秋，篱菊极羞愧。
幽芳蕙百亩，香味亦琐细。
孰知标格奇，自取造物忌。
狂风挟怪雨，族灭无噍类。
才怜金作屋，俄惊粟布地。
姿容就枯槁，气骨尚奇异。
如彼死诸葛，凛凛有生意。
试炷博山火，来参烟一燧。

粉署仙郎守一麾，都门别岸柳依依。
定知春雨随车至，且喜秋风破浪归。
仁政便当闻虎渡，治声犹在隔牛矶。
侬今亦恳怀章请，假道尚应鲈正肥。

一枰位才设，两敌智俱申。
势危翻効古，行险乍为新。
称征非御寇，言劫讵侵人。
欲知情虑审，鸿雁不留神。

雨后灵岩寺上方，如何云者合思量。

梵馆清闲侧布金，小塘回曲翠文深。
柳条不动千丝直，荷叶相依万盖阴。
漠漠岑云相上下，翩翩沙鸟自浮沈。
羁人乐此忘归思，忍向西风学越吟。

圣略如天大，仁心亘古无。
神兵胜淝水，鸣剑罢伊吾。
宵旰逾三纪，歌谣遍八区。
耆庞听遗诰，号绝更嗟呼。

万木吼穹谷，驽骀屹不前。
犹胜望尘客，伫立九衢边。

朝野清风五十年，更留政绩与民传。
全家只饮东阳水，自古无如太守贤。
手把耕犁农业劝，足投庠校士风迁。
弗容惠爱终三载，倍使罢穷恋二天。
来暮井闾存昔讼，去思亭观有新篇。
倾城幼艾方遮道，尽日旌麾不得前。
尘土想趋层阙下，梦魂犹忆两溪边。
吾君正欲登耆哲，未放收身到地仙。

机上谁家女，更长睡不安。
当窗祇自织，到晓不知寒。
霜瓦凝威重，冰丝续断难。
梭声随漏尽，妾意为衣单。
锦字挑谁寄，银缸剔已残。
姑留刀尺久，零落待输官。

意爱多成癖，清秋怅望时。
月能向人好，夜不恨眠迟。
捣药何为者，停杯屡问之。
貂裘蟾正恋，鸳枕蝶休痴。
昼短何须烛，更寒且咏诗。
婆娑无影处，料得梦相随。

修梁欲举彩先标，声撼春雷鼓百腰。
谿蛰蛟龙欣得雨，桐栖鸾凤合冲霄。
清源水接南溟阔，紫帽山齐泰岳乔。
学不负人宜自勉，前贤勋业著三朝。

传警千门寂，南郊彩仗回。
但惊龙再见，谁识日双开。
德泽施云雨，恩光变烬灰。
阅兵貔武振，听乐凤凰来。
候刻移宸辇，尊时集观台。
多慙远臣贱，不得礼容陪。

身口意清净，是名佛出世。
身口意不净，是名佛灭度。

日南午，大地元来没寸土。
天上天下独为尊，耀目连睛无可睹。
石巩痴，逢马祖，自己如空谁射弩。
三平了道劈开胸，不拄箭锋徒自苦。

声华满京洛，藻翰发阳春。
未遂鹓鸿举，尚为江海宾。
吴中高宴罢，西上一游秦。
已想函关道，游子冒风尘。
笼禽羡归翼，远守怀交亲。
况复岁云暮，凛凛冰霜辰。
旭霁开郡阁，宠饯集文人。
洞庭摘朱实，松江献白鳞。
丈夫岂恨别，一酌且欢忻。

箜篌且勿弹，老夫不可听。
河边风浪起，亦作箜篌声。
古人抱恨死，今人抱恨生。
南邻卖妻者，秋夜难为情。
长安买歌舞，半是良家妇。
主人虽爱怜，贱妾那久住。
缘贫来卖身，不缘触夫怒。
日日登高楼，怅望宫南树。

大河昔决东南流，萧条东郡今遗湫。
我从故老问其由，云古五鼎藏高丘。
地灵川秀草木稠，鬰鬰佳气蒸常浮。
惟物伏见数有周，秘藏奇怪神所搜。
天昏地惨鬼哭幽，至宝欲出风云愁。
荡摇山川失维陬，九龙大战驱蛟虬。
割然岸烈轰云骉，滑人夜惊鸟嘲啁。
妇走抱儿扶白头，苍生仰叫黄屋忧。
聚徒百万如蚍蜉，千金一扫随浮沤。
天旋海沸动九州，此鼎始出人间留。
滑人得之不敢收，奇模古质非今侔。
器大难用识者不，以示世俗遭揶揄。
明堂会朝飨诸侯，饔官有品供王羞。
调以五味烹全牛，时有用舍吾无求。
二三子学雕琳球，见之始惊中叹愀。
披荒斵古争穷搜，苦语难出声咿嚘。
马图出河龟负畴，自古怪说何悠悠。
嗟吾老矣不能休，勉彊作诗慙效尤。

死生契阔强兄弟，南北分张好友朋。
战国几人成汉鬼，劫灰今日信胡僧。
翰林身后诗千首，工部丘前米五升。
山路阴寒鱼雁绝，旧游何处寄椷藤。

容卫千官出，攀号万国同。
新名西下垒，空定北郊宫。
天泣时零雨，神游恐御风。
孤臣如在列，应许抱遗弓。

放浪江湖迹已陈，今朝剩喜结衔新。
读骚未敢称名士，拜赐犹应号散人。
归去还骑款段马，醉颠重岸接䍠巾。
行行渐近云门寺，愈信人生有宿因。

洞天金阙天平爵，层山廛石崖寒玉削。
突兀云生缥缈间，鬅松树大侵寥廓。
苍鹿挨摧北斗魁，耍猿弄损南辰角。
碑文压破石鼇头，琅玕烂折玉兔脚。
背岩松柏碧森森，向日杂花红灼灼。
遮碍林虑半壁天，琢成云汉千里壑。
宫宰炉烧延寿香，避秦采得长生药。
风物依稀紫府宫，岚光缭绕朱陵阁。
路转樵人目下迷，桃源仙子心无错。
千形万状天平山，剖判玄黄天地作。

舍北蜻蜓浦，新秋偶一来。
菱丝烟际老，芡觜露中开。
渔火明还灭，沙禽去却回。
吾行兴无尽，舟子莫相催。

局势方迷棋有色，歌声不发酒无饮。
明朝一彩定三赛，国手秋唇双牡丹。

蝼蚁有统治，羽鳞知所宗。
是知君臣初，直与太极同。
子之于其父，成性天所钟。
因其亲爱心，以飬日益恭。
平居竭勤瘁，患难忘厥躬。
不择艰与易，那知通与穷。
至于事其君，是乃孝之中。
未闻君父间，诚敬有卑崇。
孔子故有言，移孝斯为忠。
谷黍不离草，蚕鱼其类虫。
皆能衣食人，生世曾不空。
矧乃备万物，阴阳资粹冲。
学问必唐虞，侪軰皆朱熊。
于世乃无补，将何辨蟊螽。
五帝道尊极，三王化醇𬪩。
皆由诸大臣，汲引相追踪。
惜哉物伪炽，慧巧为心蓬。
谗邪丑正直，党与交讥攻。
上者以翕訿，下焉滋鞠讻。
鸾凤远遁伏，鹰隼摩苍穹。
人神共愁叹，寒暑迷秋冬。
一人念忠直，百志懐兵戎。
利口锐戈矛，危机峻临冲。
贤正欲自保，孤羊豢狼丛。
邦家欲常宁，西驾而求东。
圣宋会明良，盈成绍熙隆。
寖寖逾百年，稍稍追古风。
嘉鱼烝罩汕，凫鹥在亹潨。
中间忽纷更，新进争锋铓。
岂顾君与民，致身惟穹窿。
己酉乙丑间，群类何夣夣。
有蔽过重云，其毒如虿蜂。
谁敢正一议，洒兹谋犹卭。
公诚社稷臣，识见何瞳瞳。
端方屹以立，千峦一危峰。
幽林馥猗兰，雪霜茂长松。
侠以疏拙身，趋时良戅舂。
向者有所陈，狂言几怙终。
所犯斧钺诛，寛仁赖天衷。
未几遽昭雪，还归禄更丰。
毫厘未禆报，已愧羔羊缝。
矧乃素鄙贱，无阶望门墉。
未委何所长，能如粲投邕。
星车未鞅脱，鹗荐俄天通。
朝廷嘉谠言，固已可公奏。
秩满禆再陈，推恩非独后。
盖以歴任浅，欲进难为骤。
譬如升阶梯，等级言无缪。
且以罪累人，顿此无愆咎。
有禄幸及亲，非徒飬体口。
端然坐屏序，无复事奔走。
虽曰去亲膝，曾不远廛亩。
坦途五短驿，安问连旦昼。
如此奉温凊，不殊居左右。
平生最知幸，获附诸儒后。
学问虽不深，是非幸无瞀。
知心在所飬，御欲如御寇。
耳目诸玩好，常如对尘垢。
惟有学问心，终年忧不售。
今兹足优游，永日诗书囿。
人固有通塞，誉亦随美丑。
惟有片纯诚，于身可长久。
平生所游歴，昭如认星斗。
吉凶系行违，成毁由慵懋。
于心既不疑，人来为明剖。
十中一二悟，亦足长福祐。
况兹山水清，人物多奇秀。
加以托下风，长如饮醇酎。
人之于子弟，亲爱闗慈友。
至于力维持，未必能再复。
乃知大贤心，生成即高厚。
知其远方归，偏亲已皓首。
不忍重违去，誓甘老藜糗。
又以家素贫，无田事耕耨。
四弟三云亡，若身无足肘。
聚指几四百，居前半孤幼。
委曲为之虑，过其自营构。
士之所大患，志与时不偶。
时与志两得，百中而一有。
盖以世惑深，真伪相纷纠。
簧丝在口舌，巧令工迎凑。
攘臂视听下，非明孰能究。
门下无寸武，踪迹非素狃。
一旦洊论拔，如射之有彀。
惟以向所为，期以劝绅绶。
天下本无事，欲治多纷揉。
惟是举措颠，嘉苗不如莠。
履舄以尊戴，冠簮斯践蹂。
助天系宠绥，宜民惟在宥。
人如公用心，劝不由赏购。
有冽甘井泉，清深玉其甃。
未观繘长绠，大施如川溜。
区区一方部，不几幕其收。
于嗟鬰舆望，无路达旒黈。
作诗道尊光，庶几传不朽。

将课司天历，先观近砌蓂。
一旬开应月，五日数从星。
桂满丛初合，蟾亏影渐零。
辨时长有素，数闰或余青。
坠叶推前事，新芽察未形。
尧年始今岁，方欲瑞千龄。

少年书剑几经过，沽酒谭文还自歌。
今日重来春意閙，老梅枝上着花多。

云𫐌回处引笙箫，疑向春宵度鹊桥。
桥上茗杯烹白雪，枯肠搜遍俗缘消。

是药非药，信手拈来。
杀人活人，风生八极。
任是文殊维摩，也少这一服不得。

吾庐不独贮妻儿，自觉年侵身力衰。
眼下营求容足地，心中准拟挂冠时。
新昌小院松当户，履道幽居竹遶池。
莫道两都空有宅，林泉风月是家资。

是处青山可垛跟，白云流水绕孤村。
笑携拄杖出门去，三世谁知一口吞。

九江驿里见春风，几度懐清隔晓钟。
思白有人伤柳色，依刘无地感萍踪。
半生力学羞长剑，两载心期信短笻。
九叠屏髙有标致，逺公相约则吾从。

何处合题诗，山房病起时。
晨光鸟先觉，春信柳偏知。
陋学勤何益，虚名悔可追。
布衾新絮暖，惟与睡相宜。

宋玉本悲秋，今朝更上楼。
清波城下去，此意重悠悠。
晚菊临杯思，寒山满郡愁。
故关非内地，一为汉家羞。

今朝血泪问苍苍，不分先悲旅馆丧。
人送剑来归陇上，鴈飞书去呌衡阳。
还家路远儿童小，埋玉泉深昼夜长。
望尽素车秋草外，欲将身赎返魂香。

拔宅翛然上碧虚，神僊岂亦爱吾庐。
重门不改云山色，古殿犹存劫火余。
翠木萧森高蔽日，黄冠贫窭自畦蔬。
残年安得长来此，一椀松肪读隐书。

辞九重，归东越。
听松风，对江月。
冷笑老胡得一橛。

海滨何处足春风，尽在王孙小圃中。
雨洗山光供几席，日移花影上帘栊。
扁舟回首烟波隔，尊酒何时笑语同。
若对扬雄赏幽胜，杯行应亦话衰翁。

天公昨日为我悲，阴云惨惨风凄凄。
天公今日为我喜，朝阳晃晃融新泥。
一悲复一喜，天意良有以。
悲我东斋别心友，喜子还家奉甘旨。
心友不可别，甘旨不可阙。
人生安得两如意，故人一别今千里。
他时迎侍还东州，约君过我松溪头。

番国英豪富鲁儒，同时举送起乡闾。
文章耻学扬雄赋，议论羞谈贾谊书。
喜得明珠三十六，恨遗壮士二千余。
送君直上青霄去，行看归乘驷马车。

当初二祖说禅，拜起依位而立。
后来百丈听法，卷却坐前拜席。
曹山一堕二目，老儿衣穿骨露。
譬如弹指阁前，门开还合如故。

帆带暮云归别浦，崖拖秋色落澄波。
天连尺五银河挽，月倍寻常玉镜磨。

婪尾杯残雪满簪，床头历日费光阴。
故山巧入忙中梦，新岁尤关客里心。
乌鹊倦时三匝绕，鹪鹩稳处一枝深。
劳生佚老寻常事，从政那堪力不任。

日月生天久，年年庆一回。
时平祥不去，寿远节长来。
连吹千家笛，同朝百郡杯。
愿持金殿镜，处处照遗才。

一灯深夜雨，几处不眠人。

登高望烽火，谁谓塞尘飞。
王城富且乐，曷不事光辉。
勿言日已暮，相见恐行稀。
愿君熟念此，秉烛夜中归。
我歌宁自感，乃独泪沾衣。

残生无似辱甄收，正作儒官已过优。
只有望云朝夕念，恩波傥得下炎洲。

遶屋扶疎孟夏时，东园政好坐题诗。
水穷尽处山烧秃，叹我不知春已归。

雨余凉气晓风沨，却爱朝阳一抹红。
照影芙蕖天与远，可能犹恨打头风。

孟君此日钟英气，王凤今朝袭庆源。
五色呈祥文必显，丙时先诞位非尊。
兰汤备浴传荆俗，水马浮江吊屈魂。
因笑唐家公主𫘤，预令驰驿剪祗洹。

乱时曾作将军寨，平世今为佛氏宫。

辞寡觉我喧，气定觉我烦。
沉吟孤鹤立，戏谑阳春温。
岂不苦鞭策，去马终恋轩。
由来君子德，寡怨非其恩。

鉴湖尽处众峰前，寺古萧疎水石间。
殿阁北垂连禹庙，松筠东去入稽山。
坐中岩鸟自上下，吟久溪云时往还。
我厌区区走名宦，未能来此一生闲。

槛外滔滔水，岩前冉冉云。
行人舟似叶，题墨藓生纹。
岁月帆樯去，山川楚蜀分。
十年三舣棹，永愧北山文。

还家五度见春容，长被春容恼病翁。
高柳下来垂处绿，小桃上去末梢红。
卷帘亭馆酣酣日，放杖溪山款款风。
更入新年足新雨，去年未当好时丰。

春光不满百，雾雨六旬强。
眠蚕老脱壳，垅麦青已黄。
愁云密可厌，惨澹空沧茫。
铜盘旦日出，障彼天一方。
寒簇叹巧妇，麰蛾会飞虻。
丰隆况忱祠，离毕占是常。
庚午直及申，此意未遽央。
使客困羁役，行留两亡羊。

虚空可量风可系，无能尽说佛功德。
佛功德海既难量，吾君圣寿亦如是。

闲拨船行寻旧池，幽情往事复谁知。
太湖石上镌三字，十五年前陈结之。

君恩如水向东流，得宠忧移失宠愁。
莫向尊前奏花落，凉风只在殿西头。

贞心古干健凌秋，人似渊明愧督邮。
览德未能仪舜凤，干时那肯食秦牛。
纹楸失著谁能整，黄间同机底未休。
杜若山中人窈窕，白苹风袅楚江头。

知之而行，见之而止，对面白云千万里。
言中定旨，语外明宗，一重一重复一重。
斯门寂寂无关锁，清坐不知谁与同。

晚色明沙际，春愁挂柳边。
相逢一尊酒，难值七同年。
聚散雁遵渚，行藏鱼在渊。
西兴残夜月，独照渡头船。

满盎浓薰霭绿云，可怜珍韵不长存。
病妻功罢初尝液，壮士酣余更破樽。
千日留春传古昔，一宵遗爱有缾盆。
明朝试榜扬雄宅，恐有壶车忽到门。

。

老卢曾见老黄梅，一首长廊落韵诗。
既是同坑无异土，家私莫与路人知。

紫垣疏舍拂霄霓，官烛台衾夜境凄。
况是颜生无饮分，小斋应免醉如泥。

积雪严霜转眼空，春回无处不春风。
欲知造物无穷妙，但看萱根与菊丛。

长沙太傅便叹息，华州司功辄发狂。
持此身心上天去，更无可答万夫望。

步武初辞玉笋中，旌麾疑是到珠宫。
窗间岩岫如争入，笔下云烟洗不空。
千里喜深车后雨，一堂仁浃扇时风。
宾筵浪许陪真赏，底用蹒跚一秃翁。

山园腊里日疏芜，只有南斋最起予。
竹映梅花花映竹，翠毛障子玉妃图。

赤身跳入毒龙潭，血战知他死几番。
诤撰出来噇钵酒，郴州六月火云寒。

青山云水窟，此地是吾家。
后夜流琼液，凌晨咀綘霞。
琴弹碧玉调，炼炼白朱砂。
宝鼎存金虎，元田养白鸦。
一瓢藏世界，三尺斩妖邪。
解造逡巡酒，能开顷刻花。
有人能学我，同去看仙葩。

四更前，观法缘无缘。
真如四句绝，百非宁复煎。

章子捐书洒埽忙，华轩乃肯过草堂。
知闻敢望回并赐，文献难征夏与商。
会有神医为刮膜，岂无邻女肯分光。
聋盲常起于音色，三复聃书检欲章。

射蛟溪上黄花酒，灏气浮溪静弗澜。
素羽已忘秋后热，紫萸不怕夜来寒。
轸裁雕玉鸣焦尾，屏掩涂金炷博山。
步武自高吟自适，何须鼓吹上层峦。

八尺蕲州桃竹簟，坐来疑是水侵裳。
垂杨叶下闲吟久，又与鸣蝉共晚凉。

白也遭时网，临年放夜郎。
何妨去物远，当道横豺狼。

海内声名四十年，豫章太守得才贤。
鸣鸾哕哕采芹地，出日迟迟祭韭天。
可但文翁能教化，须知常衮与周旋。
却惭不及南州士，合使尘埃一榻悬。

古道风沙卷夕霏，小江烟浪皱春漪。
天于麦垅犹悭雪，人向梅梢大欠诗。
顿辔青骊飞脱兔，离弦白羽啸寒鸱。
牙门列校俱剽锐，檄与河边秃发知。

天之道，忽裂见楼台。
皆主兵荒人世乱，千般祥瑞忽为灾，其怪报人来。

客过当涂县，停车访旧游。
谢公山有墅，李白酒无楼。
采石花空发，乌江水自流。
夕阳谁共感，寒鹭立汀洲。

雷奔石壁间，瀑泻洞门侧。
蜿蜒乘洪涛，变化莫可测。

手足恩情重，埙篪欢乐长。
要知能忘处，坟草两荒凉。

厨船进食簇时新，侍宴无非列近臣。
日午殿头宣索鲙，隔花催唤打鱼人。

地尽江南戍，山分桂北林。
火云三月合，石路九疑深。
暗谷随风过，危桥共鸟寻。
羁魂愁似绝，不复待猨吟。

何处名僧到水西，乘舟弄月宿泾溪。
平明别我上山去，手携金策踏云梯。
腾身转觉三天近，举足回看万岭低。
谑浪肯居支遁下，风流还与远公齐。
此度别离何日见，相思一夜暝猨啼。

破贼须先易，行军要出奇。
霆轰当不测，乌合本无知。
夏税催科日，秧田插莳时。
扫除如少缓，两不便公私。

擘脯钩鲈倩老羝，离肠那肯话酸凄。
题桥旧事传邛蜀，衣锦新荣耀会稽。
未领众星朝极北，且擎一柱立天西。
凤鸾止止宁栖棘，五色云间有紫泥。

青山碧水白鸥飞，野岸临流有钓矶。
便欲诛茅老沧海，于今江浙可忘归。

烟霏日夕佳，隠固胜于显。
孰从而诗之，要亦山一蹇。

紫宸殿下迎春仗，德寿宫中家庆图。
帝有双亲齐万寿，天教五岳总三呼。

安得生羽翼，超然成远游。
探书下禹穴，问礼适东周。
贤圣有遗迹，江山俱早秋。
西风日夜急，无事独淹留。

洞里青娥赤玉箫，香童迎过百花桥。
身轻不待泠风驭，天隔难逢翠羽翘。
仙醴四升谁酩酊，使乌三足自飘飖。
座中若话金庭事，记取真人是子乔。

出郭尘路断，登舟鹫岭通。
楼台花屿上，钟梵水天中。
石磴班春藓，松门韵晚风。
莼丝惹轻檝，云锦散遥空。
竹迳连茶坞，山亭对药丛。
却输湖畔叟，朝夕访支公。

斋心谒殊庭，异境目力眩。
积阴疑漏天，娲石谁与炼。
列仙喜我至，一笑晴景现。
絮云敛太空，螺翠敞大面。
正位俨宸极，群峰拱星弁。
烟云互吐吞，草木鬰葱蒨。
错磨金碧丽，襞积霞绮绚。
平生饫看山，及兹颇创见。
常闻西城君，承诏通明殿。
玉虬层空来，宝室仙境擅。
真侣万五千，朝夕侍游燕。
凝神杳渺间，稽首瓣香荐。
倏看碧瑶岑，坌起白云片。
溟涬含一气，瞬息阅千变。
意恐大隗迷，或作巨鼇抃。
仙者奚异人，岂忍为独善。
利欲膏火熬，是非蛮触战。
持是以求仙，何异沙作膳。
吾身信浮沤，世事如掣电。
本来一晶明，初不假方便。
随缘聊尔耳，可使为物转。
寸田须锄耘，老屋亟营缮。
行迷及未远，补过以无倦。
飚游如有闻，印我本誓愿。
他年童初馆，或可备精选。

一粒金丹续命基，算来由我更由谁。
神龟移入云端去，彩凤抟归地母骑。
溟涬浪中求白雪，昆仑山里采琼枝。
只消千日工夫足，养个长棱八角儿。

白头老媪𥮾红花，黑头女娘三髻丫。
背上儿眠上山去，采桑已闲当采茶。

十五年前初见君，见君情意便如亲。
虽然林下无他事，不那心间思故人。
万物比之论至底，丹诚到了总输真。
过从洛社胜诸处，何日能来共卜邻。

倾壶玉涧金波委，天地中间惜九秋。
跬步往来空踯躅，何心出处试绸缪。
柯山风叶无樵斧，湍石烟蓑有钓舟。
鸿鴈初飞吴越冷，震风堆雪卷潮头。

两头纤纤新采菱，半白半黑玉污蝇。
腷腷膊膊马踏冰，磊磊落落枝压橙。

事业从教下泷舠，一年窃禄在江皋。
腥污砧几憎蝇赋，爱护文书却鼠刀。
风约浮萍云叠岫，日藏老桧雨翻涛。
深惭无补公家事，只愿年丰弓载櫜。

美食无使餍，餍则不能受。
善人无使倦，倦则不能久。
官小拜人喜，官高拜人耻。
官职自外来，中心何若此。

花外超超百尺楼，碧帘深下蒜条钩。
石城何似卢家好，曲里分明两莫愁。

江外水不冻，今年寒复迟。
众芳且未歇，近腊仍裌衣。
载酒适我情，兴来趣渐微。
方舟大川上，环酌对落晖。
两片青石棱，波际无因依。
三山安可到，欲到风引归。
沧溟壮观多，心目豁暂时。
况得穷日夕，乘槎何所之。

万象森罗古此峰，传来几世朗公容。
知音会遇无先后，今日依前旧日踪。

忽忆金兰友，携琴去自由。
远寻寒涧碧，深入乱山秋。
见后却无语，别来长独愁。
幸逢三五夕，露坐对冥搜。

陵寝成香阜，禅枝出白杨。
劒池留故事，月树即他方。
应世缘须别，栖心趣不忘。
还将陆居士，晨发泛归航。

向来年少今老翁，随身不去只有穷。
请君与我共看镜，岂复平生冰雪容。
秋霖暗天瘦日色，满掇黄花当朝食。
何人裹饭问子桑，穷里逢君自为客。
空山冻吟只自奇，故人之外谁相知。
今年相从岂不好，安得到老长追随。
喜君诗思未渠薄，秋后花鹰兔边落。
惭我短才涩欲无，霜余冰涧流还涸。
君游宣溪何日来，愁城封闭待君开。
定知此行脱寒谷，领取阳春一并回。

今年九月十有八，清净法身忽衰飒。
生死鹘仑谁擘破，披露梦中根境法。
无生塔成自作铭，人言无亏宁有成。
一切法空尚曰座，此塔安得离色声。
障云方增佛日晚，长嗟更失人天眼。
但余荷负大法心，乞与丛林照古今。

一宿蘧庐托，百事弁髦弃。
平生意何如，犹动沾沾喜。
我喜在丘壑，富贵非所睨。
况子好山居，泉甘野芳媚。
鹿门时上冢，了不慕城市。
或嫌人村远，知一未知二。
试看近市者，事夺纷梦寐。
正堕胶网中，辗转悮身世。
举手谢逋客，士固各有志。
结习奈已深，坐上漫同异。
山空阴绿净，长日惟宜睡。
夜半呼僮奴，发火燃枯蒂。
满纸诗已成，文采一何丽。
墨池涨玄云，晴窗蔼微霨。
自子来此山，与山相昆弟。
又将三昧手，于焉小游戏。
向来蜀之日，往往召狺吠。
逌尔付一噱，千载息攘袂。
变灭今安在，但有山绕翠。
可怜七十翁，嬉遨尚童稚。
坐闻酒如川，留客烂漫醉。
亦思翩然去，芒𪨗踏初霁。
就林煨短茁，带泥落花蘂。
清绝恐无分，得已吾欲已。
那堪迫暮末，来日能余几。
城外土馒头，区区诚过计。
卓哉荷插翁，旷达未可毁。

麦穗虽干耳，秧苗未吐心。
正须云泼墨，生怕日流金。
气鬰山堂润，风回竹迳阴。
称人三四点，争道即为霖。

落尽精英宇宙荒，天将清白付幽芳。
万花场里春无色，独树桥边月有香。
怪怪奇奇依水石，潇潇洒洒带冰霜。
琼肤耐得寒如许，薄薄轻绡翦作裳。

