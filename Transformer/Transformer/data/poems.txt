[七言绝句]
海畔尖山似劒铓，秋来处处割愁肠。
若为化得身千亿，散上峰头望故乡。

[七言律诗]
伯鸾长啸出东都，来卜龙邱二亩居。
千岁仍昆作英语，五噫文采尚周余。
胸中万卷未得力，堂下一言谁识渠。
我亦微官方冷甚，恨无燕玉可相嘘。

[五言绝句]
一主人公死，一主人公活。
若解弄精魂，两头皆透脱。

[七言律诗]
赠君一法决狐疑，不用钻龟与祝蓍。
试玉要烧三日满，辨材须待七年期。
周公恐惧流言后，王莽谦恭未篡时。
向使当初身便死，一生真伪复谁知。

[七言律诗]
校经同省并门居，无日不闻公读书。
故持茗椀浇舌本，要听六经如贯珠。
心知韵胜舌知腴，何似宝云与真如。
汤餠作魔应午寝，慰公渴梦吞江湖。

[七言绝句]
怒风狂雨信悠悠，收拾春华不少留。
祗有柳绵吹未尽，墙阴落泊伴人愁。

[七言绝句]
金鸭香烧午夜烟，空弹宝瑟怨流年。
东风一架蔷薇雪，老尽春风是杜鹃。

[七言绝句]
义旗照日映淮流，不为曹孤为夏侯。
麾下诸君底心性，海中五百又扬州。

[七言律诗]
九日亭成气象高，宰君乘兴几回过。
山怜峻极凌霄汉，路爱幽深入薜萝。
长恐泛杯篱菊少，不愁落帽海风多。
香醪正熟芳时节，对此年年奈醉何。

[七言绝句]
茅茨傍水似浮家，自把苹洲缺处畬。
鱼菜常多蔬菜少，荠根挑尽到芦芽。

[五言律诗]
舣岸投僧话，欢迎势若归。
林峦穷胜处，楼阁尽翚飞。
本谓身还舍，何期雪拥扉。
莫嫌行复住，世事合随机。

[七言绝句]
梅花本是一难兄，山谷当时错用情。
毕竟渠家知己在，仙矾赢得浪驰声。

[五言绝句]
胡髯抱嵌岩，白云拥万里。
若弄华阳珠，我欲割左耳。

[五言律诗]
精气元无本，神灵共一家。
但能擒五贼，自可结三花。
甲乙无令失，庚辛不要差。
一阳归正令，七返转河车。

[七言律诗]
闲官赢得自由身，且逐渔盐沧海滨。
老去心情尤惜别，乱余宗党喜相亲。
向平儿女催婚嫁，陶令田园翳棘榛。
扰扰浮生须有后，不应迢递为鲈莼。

[七言绝句]
瓜洲堰埭阻行桡，更等江头后信潮。
独背残灯数归路，风传寒柝夜迢迢。

[七言绝句]
一点冥通未兆前，乾坤虚鉴已昭然。
烂银宫里擎尸出，万古传声浪拍天。

[五言绝句]
疳疮生眼畔，疳血化为虫。
即渐侵于脑，和睛变作脓。

[七言绝句]
芳草台边魂不归，野烟乔木弄残晖。
可怜高祖清平业，留与闲人作是非。

[七言绝句]
秋水莲花三四枝，我来慷慨步迟迟。
不决浮云斩邪佞，真成龙去拟何为。

[七言律诗]
荡荡唐虞去日遒，孔林千载亦荒丘。
六经残缺幸可考，百氏纵横谁复忧。
释书恐非易论语，王迹其在诗春秋。
君臣父子未尝泯，吾道尚传君但求。

[五言律诗]
青镂墨淋漓，珊瑚架最宜。
静援花影转，孤卓漏声迟。
题柱吾无取，如椽彼一时。
风骚兼草隶，千古有人知。

[五言律诗]
崇观升平主，神游在九霄。
稽山嗟葬禹，寰海痛思尧。
天上仙宫别，人间宝祚遥。
微臣望松柏，魂思黯然销。

[五言律诗]
荡漾空沙际，虚明入远天。
秋光照不极，鸟色去无边。
势引长云阔，波轻片雪连。
汀洲杳难测，万古覆苍烟。

[七言绝句]
停车京洛浄风沙，几见屏开落墨花。
故国似人犹可喜，秾肌何况谢铅华。

[七言绝句]
白叟黄童喜色开，诞辰喜遇福星来。
满城牵挽问衙探，祝寿明晨荐几杯。

[七言律诗]
咸通时代物情奢，欢杀金张许史家。
破产竞留天上乐，铸山争买洞中花。
诸郎宴罢银灯合，仙子游回璧月斜。
人意似知今日事，急催弦管送年华。

[五言律诗]
缃叶隠朱实，累累楚江澨。
寒香摘清露，奔走寄迢递。
琳腴满金壳，咀嚼想佳惠。
君未致此时，风已吹削肺。

[七言律诗]
楚蟹吴柑初著霜，梁园官酒试羔羊。
老如计相非无齿，清似留侯未却粮。
杖屦稍通宾客过，殽蔬要遣子孙尝。
诏书委曲如公意，幕府新除朱绂郎。

[七言绝句]
花不知愁句又尘，晚寒独自倚栏频。
一分心事一分雨，春负予耶予负春。

[五言绝句]
道原自天出，尧以是相传。
曰孝悌而已，人人具此天。

[七言绝句]
午夜寒香泛翠微，横斜影里立孤危。
看他垂手为人处，放下悬屋第一枝。

[七言绝句]
铜彝深养玉肤肌，更着图书绕四围。
千古离骚谁与续，袭人清韵自芳菲。

[七言绝句]
把钓归来得锦鳞，充天塞地笑忻忻。
虽然也只寻常事，历尽风波验尽人。

[七言律诗]
已喜相逢又怨嗟，十年飘泊在京华。
大朝多事还停举，故国经荒未有家。
鸟带夕阳投远树，人冲腊雪往边沙。
梦魂空系潇湘岸，烟水茫茫芦苇花。

[七言绝句]
世路衮衮何年休，青山白云且淹留。
千寻飞雪下岩窦，落日洗耳前溪头。

[七言绝句]
南楼风物怯新晴，管领心知独有君。
从使市声鏖午枕，不妨清梦到行云。

[七言绝句]
山居无事到襟怀，日午柴门尚未开。
啼鸟一声春昼寂，隔墙风送落花来。

[七言律诗]
湖边无地有尘埃，况复虚明向此开。
山色每随朝气变，水光长共夕阳来。
船行天上游人散，树没雪中宿鸟回。
一到便应离火宅，不须花雨拂经台。

[五言律诗]
□□□□□，□□□□□。
仍随五马谪，载与两禽奔。
明主无由见，群公莫与言。
幸君逢圣日，何惜理虞翻。

[五言绝句]
东风满天地，贫家独无春。
负薪花下过，燕语似讥人。

[七言绝句]
槐柳成阴雨洗尘，樱桃乳酪并尝新。
古来江左多佳句，夏浅胜春最可人。

[七言律诗]
杖藜出郭一水近，石蹬古路穿松筠。
万仞绝壑倚天末，八节惊滩当寺门。
泉声飞下锦绣谷，殿影插入玻璃盆。
宣州水西天下胜，阆州城南何足云。

[五言绝句]
未有子之孝，而公不用情。
大书甄济传，更作董生行。

[七言绝句]
长门槐柳半萧疎，玉辇沈思恨有余。
红泪渐消倾国态，黄金谁为达相如。

[七言律诗]
亭馆虽芜胜势存，病襟犹足涤冥昏。
晚凉天气秋风入，雨霁园林伏暑奔。
古榭稳骑危岫翠，御流遥泻曲池浑。
河鱼未获山芎效，几废良辰命客樽。

[七言律诗]
梦觉流苏寒栗冽，晓起方知天酿雪。
松公变色失苍髯，竹士垂头摧直节。
倚楼四望无红尘，疑是身居银汉津。
千林一色皆玉树，不许梅花先得春。

[七言绝句]
忆探骊龙颔底珠，湘山同赋夜啼乌。
当时吟罢鬼神泣，此段如今扫地无。

[七言律诗]
文酒寻常不厌求，坐中须得贾长头。
幸逢九日称佳节，宜对三嵎赏素秋。
岁月但看随叶落，利名当信与云浮。
凭君且学龙山饮，一醉能令万事休。

[七言绝句]
雨滴梧桐秋夜长，愁心和雨到昭阳。
泪痕不学君恩断，拭却千行更万行。

[七言绝句]
和花烟树九重城，夹路春阴十万营。
唯向边头不堪望，一株顦顇少人行。

[七言绝句]
去路迢迢入两当，三千三百到华阳。
黄花川上黄花驿，千百猿声断客肠。

[七言绝句]
武子人皆指作愚，不知愚意竟何如。
虽愚到底无人识，始觉从来智者疏。

[五言律诗]
情亲骨肉均，未可一一数。
君家盖其人，进也边城戍。
肃仪虽近家，白首犹管库。
好歌归去来，莫赋感不遇。

[七言律诗]
尘凝黼座忆垂衣，今古湖波锦四围。
灵毓紫芝三秀逺，光开绿玉片金辉。
松窗自掩空莲社，石榻相期卧柳枝。
半卷珠帘看落景，笙歌长送画船归。

[七言律诗]
鹤骨岩岩混世间，不侵寒暑似童颜。
精神爽丽方干典，举步如飞思虑闲。
起坐问他修炼法，乱将词理勿交关。
生来静却凡愚见，又说三仙有大还。

[七言律诗]
人间此节号佳辰，锁宿文场意自伸。
雨脚洒开秋气象，云头放出月精神。
坐无红袖何妨乐，琖有芳醪不计巡。
数句愿歌今夕事，主人才力似阳春。

[七言律诗]
新昌令尹鲍参军，中的声名孰似君。
未免徒劳纡墨绶，不教平步上青云。
句如冰柱当庚伏，心似秋空纳世氛。
岂为求齐工鼓瑟，知音合遣九霄闻。

[五言律诗]
抱大难倾橐，随时欲见田。
星灾诸葛日，齿少紫芝年。
鲁国麟枯骨，蓝田玉折瑄。
忍闻环珮响，帝所侍钧天。

[七言律诗]
岐阳府舍始相逢，四十余春屈指中。
昔日布衣今露冕，当时小吏亦衰翁。
醉吟久作藏身计，条教应多及物功。
惟是彩衣难再著，长林极目起悲风。

[七言绝句]
天上碧桃和露种，日边红杏倚云栽。
芙蓉生在秋江上，不向东风怨未开。

[七言律诗]
闲云泄泄日晖晖，林斧谿舂响翠微。
天气乍晴花满树，人家久住燕双飞。
邻村社后容借酒，客舍新来未绽衣。
遥忆东郊亭畔柳，归时相见亦依依。

[七言绝句]
雨后新晴日转西，桑间犹有拙鸠啼。
十分愁意无人管，红蓼黄芦水满溪。

[七言绝句]
君过秋浦正逢秋，亦到枞阳皖水头。
九派先将明月去，三峰少为白云留。

[七言绝句]
春风欲尽无寻处，尽向南园芍药中。
过尽此花真尽也，此生应与此花同。

[七言律诗]
送君不复远为心，余亦扁舟湘水阴。
路逐山光何处尽，春随草色向南深。
陈蕃待客应悬榻，宓贱之官独抱琴。
傥见主人论谪宦，尔来空有白头吟。

[七言律诗]
擘脯钩鲈倩老羝，离肠那肯话酸凄。
题桥旧事传邛蜀，衣锦新荣耀会稽。
未领众星朝极北，且擎一柱立天西。
凤鸾止止宁栖棘，五色云间有紫泥。

[七言律诗]
六十衰翁儿女悲，傍人应笑尔应知。
弟兄垂老相逢日，桮酒临欢欲散时。
前路加餐须努力，今宵尽醉莫推辞。
司徒知我难为别，直过秋归未讶迟。

[七言律诗]
宇宙中间道最大，禅仙并立儒为尊。
谁将幻怪惊愚俗，总向虚空认法门。
此土犹知名教重，昔人尚有典刑存。
愧予晚陋羞前哲，愿以乡盟齿弟昆。

[七言律诗]
妙绝人间独此逢，石龟峰下野桥东。
亭亭玉骨氷肌子，栉栉苍髯绿发翁。
偃蹇生怀千古意，萧疎元是一家风。
何妨少入时人眼，鼎鼐终论第一功。

[五言律诗]
绿遍东西岸，田家亦喜晴。
溪因急雨涨，云放半山明。
沙外看流势，桥边听浅声。
向令平十里，应与剡争名。

[七言绝句]
北风吹雪密还稀，雪势渐多风力微。
孤棹独依银世界，山川路绝欲安归。

[五言绝句]
曾瞒张茂先，亦诳关尹喜。
嗟余双眼白，任汝半空紫。

[七言绝句]
冯妇下车须有勇，将军射石亦通神。
南山白额新除害，好赏今时射虎人。

[七言绝句]
辞赋文章能者稀，难中难者莫过诗。
直应吟骨无生死，祗我前身是阿谁。

[五言绝句]
过去已过去，未来亦未来。
即今名现在，现在安在哉。

[七言绝句]
往岁黄童今寇君，高文要学亦多闻。
留年看举天南翼，过目先空冀北群。

[七言绝句]
三年不见种田农，蓦陇跳沟过屋东。
齐唱歌声相劳苦，蒙蒙烟里一蓑风。

[五言绝句]
人各有所好，物固无常宜。
谁谓尔能舞，不如闲立时。

[五言律诗]
圣化今无外，片途莫惮赊。
扬帆箕子国，驻节管宁家。
去伴千年鹤，归逢八月槎。
离情恨华省，持此待疏麻。

[七言律诗]
无名花草上闲坡，病叶成堆客罕过。
注易欠工知学少，种桐收效得阴多。
破篱自补忧边事，断简重穿忆世科。
近日转知闲最好，旋沽邻酒谢诗魔。

[七言律诗]
羸骖戢束来闽岭，晚岁峥嵘宿泗洲。
一缕蝉联通鸟道，万鞓层叠挂民畴。
林标入夜梢云梵，暖色先春动毳裘。
谁把地祇金鏁掣，踏开行客古今愁。

[七言绝句]
谁把人间比梦间，本来梦觉两闲闲。
清风一枕北窗下，游徧江南多少山。

[七言绝句]
碧芦风暖健精神，烟澹烟浓片影分。
天怪觅鱼心未足，不教名兴鹤同群。

[七言律诗]
子陵溪水千年绿，犹忆登临日暮时。
子去定能寻胜概，书来当复慰相思。
简编有味宁论晚，得失从渠莫自疑。
也学迂疎教似舅，不应空赋渭阳诗。

[七言绝句]
陷却平阳为小怜，周师百万战长川。
更教乞与红儿貌，举国山川不值钱。

[七言律诗]
秋吟一轴见心胷，万象搜罗咏欲空。
才大却嫌天上桂，世危翻立阵前功。
廉颇解武文无说，谢朓能文武不通。
双美总输张太守，二南章句六钧弓。

[七言绝句]
瘦岛寒郊祇外臣，先生俊逸更清新。
劝耕小出仍寒食，賸办新诗报答春。

[五言绝句]
嘉树着青子，崇兰吐幽花。
慇懃冲细雨，小径岸乌纱。

[七言绝句]
蜗牛角上三千界，云月溪山共一家。
既尔业缘无避处，不如随分纳些些。

[五言绝句]
南楼夜已寂，暗鸟动林间。
不见城郭事，沈沈唯四山。

[七言绝句]
已作清时鸟倦飞，杜鹃更劝阿谁归。
似嫌住处犹城郭，不解携家隐翠微。

[七言律诗]
求田问舍转头空，十口无家寄栗蓬。
得失自怜婴世网，是非都欲问天公。
绵绵不解溪边雨，淅淅无情松下风。
頼有诗人排闷作，且吟佳句任穷通。

[七言绝句]
自笑家贫客到疎，满庭烟草不能锄。
今朝谁料三千里，忽得刘京一纸书。

[七言绝句]
野云和雨渡金湖，山色微风恍有无。
不惯扁舟浮浩渺，且驱羸马上崎岖。

[七言律诗]
礼数最优徐孺子，风流不减谢宣城。
那知此别成千古，未信斯言隔九京。
落日松楸阴隧道，西风箫鼓送铭旌。
善人报施今如此，陇水长寒呜咽声。

[七言律诗]
康乐风流五百年，永嘉铃阁又登贤。
严城鼓动鱼惊海，华屋尊开月下天。
内使笔锋光案牍，鄢陵诗句满山川。
今来谁似韩家贵，越绝髦幢鴈影连。

[七言绝句]
黄门常侍祷明堂，窦武陈蕃横被殃。
料得天公方睡着，不应受嘱变官方。

[七言绝句]
真人无梦梦非真，自愧通宵所梦频。
凶吉有来皆系命，岂须占讯复劳神。

[七言绝句]
织女牵牛不隔河，俨然天娣与相摩。
道心万载如寒水，肯为河东起浪波。

[七言绝句]
桄榔林里见桃花，正似罗帏翠幕遮。
老去已无𥮾髻梦，净瓶归插一枝斜。

[七言绝句]
经行有恨是阴雨，不见香炉生紫烟。
安得草堂容一榻，听松听水日高眠。

[七言律诗]
采采芳根绿缀苔，一茎只放一花开。
畹中好恶非同调，林下薰莸各有才。
惜此国香无地种，知它楚些为谁哀。
小留鹤帐梅梢月，倘伴高情入梦来。

[七言律诗]
早发招提宿雨晴，征衫犹带夜香清。
山藏鸟道疑无路，石触溪流自有声。
适足此时逃世网，收身何日濯尘缨。
迂疏愧乏论思效，尚得君王记姓名。

[七言绝句]
要识停厨第一方，为空石廪著黄粱。
明年便入岩中坐，五偈先来作定场。

[五言律诗]
名山知不远，长忆寺门松。
昨晚登楼见，前年过夏峰。
雨余云脚树，风外日西钟。
莫更来东岸，红尘没马踪。

[七言绝句]
闲云浓淡作朝阴，柳色江头春已深。
谁为宣城故人说，依依祇似去年心。

[五言绝句]
孝经虽始教，何但习于初。
欲得如儿愿，常常诵此书。

[七言绝句]
黄金在手亦能挥，争奈无钱自忍饥。
未得酬君钱百万，且先持此一篇诗。

[五言律诗]
飞骑经巴栈，鸿恩及夏台。
将从天上去，人自日边来。
此处金门远，何时玉辇回。
早平关右贼，莫待诏书催。

[五言绝句]
饮露身何洁，吟风韵更长。
斜阳千万树，无处避螳螂。

[七言绝句]
翩翩水鸟自沉浮，红蓼黄芦两岸秋。
隔水人家一犬吠，斜阳篱落有渔舟。

[五言律诗]
梨叶已成阴，柳条纷起絮。
波绿紫屏风，螺红碧筹筯。
三杯面上热，万事心中去。
我意风散云，何劳问行处。

[七言绝句]
道心无坏亦无成，只怕微云点太清。
重坎之亨人不识，一轮素月本来明。

[五言律诗]
多见拟寒山，不然拟拾得。
冲天各有志，拟彼复何益。
居山山色翠，临水水声长。
风华与雪月，时处自歌扬。

[七言绝句]
傍人但笑腹便便，枕藉诗书正昼眠。
不识先生真悟处，未离文字已逃禅。

[五言律诗]
雨岸溪纹蹙，风亭柳带萦。
借留无上策，送别有兼程。
望杳云间旆，班余野外荆。
路从簪玉去，增我故山情。

[七言律诗]
君住壶山参请遍，樗翁却似岭松孤。
学如禅派求沩仰，师比医宗要扁俞。
到此几尝名谱荔，归欤独忆故家鲈。
我慙九曲身遥领，空诵仙经说黍珠。

[五言绝句]
野鸭飞无数，桃花湿满枝。
竹舆鸣细雨，山客有新诗。

[七言律诗]
赤袍画戟拥朱门，铃阁晨扃正谢宾。
京兆欲行犹案事，杜陵投老尚论亲。
蕙帷鹤怨空寒夜，名纸毛生踏路尘。
南郡髙风非托疾，未应吐哺愧前人。

[七言律诗]
望春楼上倚阑时，祗此霜天也自奇。
远水平山浑似画，新寒爱日穏催诗。
不知木叶藏村舍，忽有鸡声过短篱。
闲却主人朝省步，经年端坐看清晖。

[七言绝句]
晚晴鸜鹆自相语，春冷海棠犹未花。
把酒排愁先畏病，拥衾作梦欲还家。

[七言律诗]
兵火凋残今几秋，江山依旧绕层楼。
飞云卷雨不穷态，明月清风无限愁。
老子平生兴不浅，昔人何在水空流。
落霞孤鹜齐飞处，望断楚天天尽头。

[五言律诗]
出守嗟何晚，怀归已倦游。
细看浑矍铄，可是畏伊优。
幕下倾三语，山中赋四愁。
平生大小阮，来往足风流。

[七言律诗]
自从风雅陵夷后，吟到梅村世岂多。
旷达知章归后作，轩昂予美醉时歌。
击蒙何止闻童稚，谴疟犹堪去病魔。
一听牙弦三叹息，今无钟子奈诗何。

[七言绝句]
亭上施屏或可无，江山形胜恐难摹。
何当穷腊亲来此，身作袁安卧雪图。

[七言律诗]
箪瓢久已甘颜巷，笔橐先曾侍汉廷。
杜视王侯等蝼蚁，坡轻名利比蜗蝇。
更无荐鲔仪登俎，时有求羊炬入陵。
老矣终身作伧父，诸公努力佐中兴。

[七言绝句]
榕树阴中一苇横，鹧鸪声里数峰青。
南人到此亦肠断，一是南人作么生。

[五言律诗]
吟行不惮遥，风景尽堪抄。
天水清相入，秋冬气始交。
饮虹消海曲，宿鴈下塘坳。
归去须乘月，松门许夜敲。

[七言律诗]
谁家短笛吹杨柳，何处扁舟唱采菱。
湖水欲平风作恶，秋云太薄雨无凭。
近人白鹭麾方去，隔岸青山唤不譍。
好景满前难著语，夜归茅屋望疏灯。

[七言绝句]
嫡长承祧有大伦，老公爱子本平均。
只知世上寻常理，争信英雄解灭亲。

[五言绝句]
椒殿南薰远，蓬壶清昼长。
黄庭书茧纸，笔法似慈皇。

[七言绝句]
天下英才米大郎，朝来跨马入文场。
绪余惊世须魁选，归带蟾宫桂子香。

[七言绝句]
轻烟微雨满金塘，天气清明看下秧。
筋骨已衰难自力，田家次第赐壶浆。

[五言律诗]
孤生虽永弃，要亦是黎元。
渺渺烟中路，冥冥海上村。
小滩看鹭立，平野送鸦翻。
即欲掩关卧，南山犹未昏。

[七言律诗]
天上佳期岁一来，人间急管莫相催。
鹊桥成后天孙度，雨泣悬知飚驭回。
儿女欢呼争乞巧，楼台罗列賸传杯。
欲搜好句陪年少，病士慙无工部才。

[七言律诗]
赤矢朱弓祖庆绵，五云吉梦世生贤。
嘉时浃日迎重九，景运中天恰半千。
律播金商资爽气，露和琼屑引遐年。
寿觞莫负专城贵，好对西风醉管弦。

[五言律诗]
坐倦秋树根，摄衣步前丘。
横河澹如练，破月西南流。
独持一尊酒，悠然发清讴。
俯仰无不足，吾生焉所求。

[七言律诗]
蓬莱观下瑞烟飘，刘氏曾经此地超。
桃圃昔谐王母约，烟霄自赴玉皇朝。
白鹅乘去人何在，青鸟飞来信已遥。
若使何郎有仙骨，也须吹引凤凰箫。

[五言律诗]
蹇步垂朱绶，华缨映白须。
何因驻衰老，只有且欢娱。
酒兴还应在，诗情可便无。
登山与临水，犹未要人扶。

[七言绝句]
疾病侵凌转不堪，时思一室奉清谈。
嗣宗已饷兵厨酒，当有新茶惠阿咸。

[五言律诗]
我爱仙居好，三年理尚宽。
民虽离网罟，政未息风澜。
悯物刑多省，劳心席少安。
祗惭无惠术，求配古人难。

[七言绝句]
弄假如真舞碧空，吹嘘全在一丝风。
唯惭尺五天将近，犹在儿童掌握中。

[五言绝句]
粉黛巧粧施，菱花还自照。
底事不争妍，又恐西施笑。

[七言绝句]
能向早梅前独秀，何妨秋卉后才香。
祇嫌一种开何晚，直待东风为发扬。

[五言绝句]
不见江南客，愿听江南钟。
倾耳度遥夜，天寒多北风。

[七言绝句]
教人梦里撮虚空，要显盲参离相通。
色即是空空是色，色空不异体还同。

[五言绝句]
闻声不悟道，见色岂明心。
大冶红炉里，真𨱎不博金。

[七言绝句]
几度见诗诗总好，及观标格过于诗。
平生不解藏人善，到处逢人说项斯。

[七言绝句]
瞿塘关里异乾坤，石狭山深日气昏。
行过西陵天亦晚，浪平风暖下荆门。

[五言律诗]
清秋有余思，日暮尚溪亭。
高树月初白，微风酒半醒。
独行穿落叶，闲坐数流萤。
何处渔歌起，孤灯隔远汀。

[七言绝句]
小院风柔蛱蝶狂，透帘浑是牡丹香。
主人不向闲庭看，孔雀双眠宝砌旁。

[五言律诗]
杳杳诸天路，苍苍大涤山。
景舆留不得，毛节去应闲。
相府旧知己，教门新启关。
太平匡济术，流落在人间。

[七言律诗]
羽卫森严锦绣成，夜寒璧月有余清。
皇坛奠玉横参近，柴燎升烟宿雾晴。
晏粲九天风露迥，雍容群辟珮环声。
执绥更喜多仪肃，盛事应传伯仲荣。

[七言律诗]
吴钩不是怒鲸鲵，夜半刘琨屡舞鸡。
十载载春游太学，二年年夜宿圜扉。
楚盘未必资毛遂，周粟如何饱叔齐。
尘世功名傥来尔，无言桃李自成蹊。

[五言律诗]
主簿舍徙说，御史身耻呈。
夫岂为异与，义理可不明。
嗟哉后来者，窥逾多丧贞。
所以使古人，炯炯长擅名。

[七言律诗]
荻浦烟汀并海涯，一枝柔橹语咿哑。
久从野老非生客，惯寓僧庐胜在家。
乘兴村村俱有酒，逢春处处可寻花。
朝来雪霁梅初动，又向邮亭阅岁华。

[七言律诗]
利欲驱人万火牛，江湖浪迹一沙鸥。
日长似岁闲方觉，事大如山醉亦休。
衣杵相望深巷月，井桐摇落故园秋。
欲舒老眼无高处，安得元龙百尺楼。

[五言律诗]
历事三朝久，清居一世尊。
心惟在王室，手不炙权门。
横浦流风好，香山逸兴存。
经纶未渠展，此意向谁论。

[七言绝句]
好在新居胜旧居，右连灵隠面西湖。
东南胜境谁同领，我亦闲官一事无。

[七言绝句]
班郎握笔未封侯，嗜酒扬雄欲白头。
寂寞著书谁作伴，雨枝风叶碧梧秋。

[七言绝句]
宣元社稷等沉沦，不了昌明道子身。
夺得桓苻二贼手，付与赵牙张贵人。

[七言绝句]
日射觚棱气郁葱，露华犹冷玉芙蓉。
琐窗朱户春光暖，珠蘂琼花无数重。

[七言律诗]
东风著花花披靡，花风吹人人欲醉。
老翁逢花如啜醨，强自挹酌终无味。
鬭红鬭绿态千万，长笑花工夸幻事。
若知空色无异观，世上何曾有桃李。

[七言绝句]
宝祚河宫一向清，龟鱼天篆益分明。
近臣谁献登封草，五岳齐呼万岁声。

[五言律诗]
零露栖圆荷，月明清洒洒。
旋转如走丸，细碎不盈把。
劲风度横塘，珠玑毕倾泻。
胡不被蓼萧，徽音播诗雅。

[五言律诗]
掠水身犹重，偎风力尚微。
瓦苔难定立，簷雨忽喧归。
未识重溟远，先愁一叶飞。
衔泥在他日，两两占春晖。

[七言律诗]
谁舍尘身石骨巅，浮屠突兀拂霄躔。
方隅端拱明离位，梯级髙营石晋年。
土穴有龙嘘重雾，草庵无衲坐空禅。
虚危直视烟霞路，镗鞳风铃到处传。

[七言律诗]
出世仙姝下草堂，高标肯学汉宫妆。
数苞冷蕊愁浑破，一寸残枝梦亦香。
问讯不嫌泥溅屐，端相每到月侵廊。
高楼吹角成何事，只替诗人说断肠。

[七言绝句]
乱山无尽水无边，田舍渔家共一川。
行遍江南识天巧，临窗开卷两茫然。

[七言律诗]
圆融无际大无余，即此身心是太虚。
不向用时勤猛省，却于何处味真腴。
寻常应对尤须谨，造次施为更莫踈。
一日洞然无别体，方知不枉费功夫。

[五言律诗]
绝壁临巨川，连峰势相向。
乱石流洑间，回波自成浪。
但惊群木秀，莫测精灵状。
更听猨夜啼，忧心醉江上。

[七言律诗]
昔人何人占弋山，波光岚翠照淮湾。
佩兰隠者今何在，炼石仙人去不还。
绿水渡头空自急，白云岭上至今闲。
高峰张令祠边望，古息荒城半草间。

[七言绝句]
一琴一鹤一扁舟，南北东西更九州。
一曲湖山真得计，半生交结尽清流。

[七言律诗]
短世人间厦几颠，高风湖上榻犹悬。
荒凉士竖残碑日，辽邈官修废祀年。
万古南州人似玉，千秋曾子笔如椽。
斯文未丧神犹在，会见冠裳拥坏阡。

[七言绝句]
门前黄叶断人行，寂历山房昼亦扃。
疏竹矮窗僧兀坐，炷香薰笔自抄经。

[七言律诗]
石井镇初腾一鹗，管城子健斡千钧。
已然自足雄吾党，其进祇应轶古人。
衣被卉裳殊欲惯，解捐犊佩猾商驯。
万锺他日扶危手，五斗怡怡为奉亲。

[七言绝句]
水曹文学自名家，重到扬州兴未涯。
泽底新吟清入骨，一生只为爱梅花。

[七言绝句]
风流百世林和靖，洒落三生杨补之。
一自阆风归去后，几回展画又观诗。

[七言律诗]
敢乞兰金作诏泥，年今已是古来稀。
一天细雨家何在，十载黄花客未归。
万事可怜俱老境，故人犹欲借余晖。
但当洗眼秋风里，饱看云鹏作意飞。

[七言律诗]
一冬无雪润田畴，渴井泉源冻不流。
昨夜忽飞三尺雪，今年须兆十分秋。
占时父老应先喜，忍冻饥民莫漫愁。
晴色已回春气候，晚风摇绿看来牟。

[五言律诗]
拥棹向惊湍，巫峰直上看。
削成从水底，耸出在云端。
暮雨晴时少，啼猿渴下难。
一闻神女去，风竹扫空坛。

[七言绝句]
春雪京城一尺泥，并鞍还忆蒋征西。
碧幢红旆出关去，一路东风送马蹄。

[七言律诗]
伤春渺渺独凝眸，黄耳归时暂放愁。
跪得双鱼开尺素，别来一日抵三秋。
花前块处怜秦赘，泽畔行吟类楚囚。
预约鲤庭归省处，清微风送木兰舟。

[七言绝句]
眼明尚见蝇头字，暑退初亲雁足灯。
历历胸中千载事，莫将轻比住庵僧。

[五言律诗]
梯空上华顶，老脚尚能堪。
照胆泉源异，薰人药气酣。
危巅窥巨浸，晴日破重岚。
记得前回到，幽人未结庵。

[七言律诗]
送君应典鹔鹴裘，凭仗千钟洗别愁。
脱帽风流余长史，埋轮家世本留侯。
子河骏马方争出，昭义疲兵得少休。
定向秋山得佳句，故关黄叶满行辀。

[五言律诗]
玉几言犹在，云天去莫攀。
久长期享国，咫尺忽违颜。
信默归元子，遗留暨百蛮。
孤臣方仗节，无计哭桥山。

[七言律诗]
春来脉脉去轮囷，满地飞英委玉尘。
荀令香残端有意，石家锦碎更堪珍。
目成霄汉星前石，肠断骊驹掌上人。
我久飘零本憔悴，为君今日恨轮巾。

[五言律诗]
第五廉莫比，留侯功不居。
遗风何峻极，雅尚得冲虚。
平昔常开阁，深惭晚曳裾。
千金论一字，永慨袖中书。

[七言律诗]
小寒聊试地为炉，端为先生病更癯。
炙背愿驰金騕褭，藉床初展锦氍毹。
耸肩傍壁诗千字，爆栗烧毡酒一壶。
便拟慇懃事丹灶，朝晡称火较锱铢。

[七言绝句]
款段徐行稳不危，迢迢溪路见疎梅。
青枝欲挽怜香雪，唤取芳尊树下来。

[七言绝句]
云影暮时莺语低，花枝深处蝶魂迷。
青楼不远要佳客，锦缆牵船更向西。

[七言绝句]
兰砌懽传书种子，宝刀剃发月初弥。
绝怜雅致高于俗，点易残朱抹顖儿。

[七言绝句]
将军一剑倚天开，镇断三军不许回。
转盼刹那都丧命，机锋直指万人摧。

[七言绝句]
向来爱鼎已成癖，今日还书真是痴。
不分多求董威辇，只应重老李咸熙。

[七言绝句]
百花开尽蝶蜂去，遶屋团团杏叶阴。
除却平生我与我，世上谁人识此心。

[七言律诗]
随牒江湖四十年，寄名台阁两三番。
全家廪食皆天赐，晚岁祠官是地仙。
匹似分司转闲散，也无拜表及寒温。
明朝更省毛锥力，十字名衔尚请钱。

[七言律诗]
江风飘尘白如练，征翰远赴芦花岸。
寒雾昏昏渔火明，欲飞不飞行阵乱。
相从万里多崎岖，呼鸣警察夜有奴。
衡阳路杳速归去，未可容易来江湖。

[七言绝句]
心觉清凉体似吹，满风轻撼叶垂垂。
无端种在幽闲地，众鸟嫌寒凤未知。

[七言律诗]
不把离忧寄楚辞，绝嗤致邑请臧为。
日才北向夏长至，火未西流秋变衰。
消息一机川水逝，诎信二气蛰虫知。
夫君识虑超余子，我亦年来管豹窥。

[七言律诗]
才气雄豪夙会神，暂劳旌斾远劳身。
使华灿烂高秦岭，笔阵纵横落渭濵。
音出琼瑶疲讽诵，韬轻虎豹贵和亲。
何妨戏作蜂腰句，要看时宜折上巾。

[七言绝句]
宫阙岧峣俯碧空，九门未晓月朦胧。
马嘶南陌东风远，回首神京一梦中。

[五言律诗]
春如人易老，愁与漏俱长。
酒著多思睡，花熏直欲狂。
新晴干蝶翅，微暖滑莺吭。
谁见龟堂叟，搘藤送夕阳。

[七言绝句]
深颅瘦胫出家人，八十终身一衲云。
高寿不论松与鹤，独留心赏寄迦文。

[七言绝句]
溶溶晴港漾春晖，芦笋生时柳絮飞。
还有江南风物否，桃花流水𫚖鱼肥。

[五言律诗]
物物非吾事，飘飘寄此生。
江湖万古乐，簪绂一毫轻。
醉舞秋风静，酣歌夜月明。
沧浪有余地，应许濯吾缨。

[七言绝句]
长茎短茎芳草翠，东个西个秋虫寒。
平白祖翁田一片，时人莫作画图看。

[七言绝句]
玉壶沽酒挈青丝，及取春风花发时。
便把一罇留客醉，莫教红雨洗残枝。

[七言绝句]
欲为平生一散愁，洞庭湖上岳阳楼。
可怜万里堪乘兴，枉是蛟龙解覆舟。

[七言绝句]
去年此夕肝肠绝，岁月凄凉百事非。
一逝九泉无处问，又看牛女渡河归。

[七言律诗]
满腹悲辛谁与言，叩门不应更依然。
一斑昔我尝窥豹，五色还公自补天。
新陇只今堪挂剑，枯桐从此不调弦。
典刑今有阿戎在，定与相从对白莲。

[七言绝句]
营巢新燕惊垂幙，采蕊娇蜂避落花。
着处风光浓似酒，行人何事苦思家。

[七言绝句]
嵌空寻尺立池津，池北池南孰可邻。
草树自羞还自笑，凋荣一节任天真。

[七言律诗]
云垂四山泼墨浓，风怒发屋茅遮空。
征人不安纸盖下，猛雨迸射邮亭中。
厩兵色动牵马出，惟恐摧压伤仪同。
吾衣敝薄未免湿，今夜何处还张烘。

[七言律诗]
兰生幽谷无人识，客种东轩遗我香。
知有清芬能解秽，更怜细叶巧凌霜。
根便密石秋芳早，丛倚修筠午荫凉。
欲遣蘼芜共堂下，眼前长见楚词章。

[七言绝句]
贵人妆梳殿前催，香风吹入殿后来。
仗引笙歌大宛马，白莲花发照池台。

[五言绝句]
万卉春风度，繁花夏景长。
馆娃人尽醉，西子始新妆。

[五言律诗]
古涧随山转，征人趁水行。
悬崖当步险，空翠逼人清。
石路无寻直，沙田不亩平。
千岩得一二，亦足慰平生。

[七言绝句]
男儿出处欲如神，莫谩将身过许人。
今日万人看中鹄，挟弓持矢且逡巡。

[七言绝句]
枯木扶疏夹道傍，野梅倒影浸寒塘。
朝阳不到溪湾处，留得横桥一板霜。

[七言绝句]
小雨终朝湿翠霏，渚蒲汀树白弥弥。
若嫌鸣雁无厌足，回到潮州又索诗。

[七言律诗]
中兴碑颂□峥嵘，三百年来蠹不生。
湘水无穷流善价，□山长在耸高名。
文传幼妇词原赡，翰洒崩云笔力精。
按部舣舟思访古，拂尘珍赏眼偏明。

[五言律诗]
只在闲云里，房虚湿翠屏。
童归收晚果，客至歇残经。
月落千峰黑，龙归白水腥。
关门无一事，草木共冥冥。

[五言律诗]
隐几清吟久，投瓢浩欢频。
如何爵举日，犹是传还人。
胶葛终当戾，洿涂偶未伸。
若嫌家监傲，殊不厚田仁。

[五言律诗]
北阜与西山，前期梦寐间。
羡师乘兴去，应拟此生闲。
乔木人谁在，鲈鱼我未还。
归心寄秋水，东去日潺潺。

[五言绝句]
朕兆未分初，都卢只老夫。
包羲太多事，胡处又添须。

[七言绝句]
寂寂寥寥扬子居，自收云药读仙书。
云深路僻少人到，养静资贫两有余。

[七言绝句]
渭川千亩入毫端，子美临风野色寒。
不是画师即诗客，可能收拾与人看。

[七言绝句]
榜悬金价鬻官荣，千万为公五百卿。
公瑾孔明穷退者，安知高卧遇雄英。

[七言律诗]
去值秋风来值春，前时今日共销魂。
颓坦古柏疑山关，高柳鸣鸦似水村。
菜甲未齐初出叶，树阴方合掩重门。
幽深冻馁皆推分，静者还应为讨论。

[七言绝句]
壳似悬匏护玉房，谁人剖玉注天浆。
有时吞却杯中兔，带得长生药气香。

[七言律诗]
盛世高门福两全，星辰粹气萃为贤。
钓璜韬略传三叶，斋钺风棱积十年。
阴德在人宜寿考，清才脱俗恐神仙。
寒儒欲继崧高颂，不独生申但美宣。

[五言律诗]
梅子黄初徧，秧针绿未抽。
若无三日雨，那复一年秋。
薄晚看天意，今宵破客愁。
不眠听竹树，还有好音不。

[七言绝句]
儿女咿嘤斑竹床，蜩螗六月沸如汤。
登楼谁问牛郎事，只看银河意已凉。

[七言绝句]
韩亡誓欲报秦仇，秦灭还兴伐楚谋。
一念为韩非为汉，无功何必愿封留。

[七言绝句]
华表千年化鹤归，归来言语亦成诗。
当时城郭人民句，想见如今更可悲。

[七言绝句]
翔鸾阙底谢皇恩，缨上沧浪旧水痕。
疎傅挥金忽相忆，远擎长句与招魂。

[五言绝句]
柱础昼生水，云雷暮出山。
天时已秋杪，气候尚春间。

[五言律诗]
死别喜生反，心亲恨迹赊。
交情金可断，粹德玉无瑕。
方拟来闻鹤，俄惊梦在蛇。
归藏重悲感，幸有子承家。

[五言律诗]
幽栖得真趣，隙地巧经营。
花竹有和气，林园无俗情。
带经休树影，抱瓮俯池清。
我亦甘肥遯，相从乐此生。

[七言律诗]
一官铜墨付疏顽，岁好人和偶未瘝。
东亩黄云穈芑卧，北扉青草𬙊徽闲。
鹄亭夜觉冤氛静，蝇笔晨惊霈泽颁。
倪耄欢谣归帝力，风人溢美但赪颜。

[七言律诗]
洪崖仙人旧隠处，绕舍畦蔬藤一枝。
君房自致台鼎位，伯也差为儿女知。
鸿飞千里避弋缴，鱼潜九渊惊钓丝。
歆宁优劣金在地，世上只赏桐江祠。

[七言绝句]
黄面霜须细瘦身，从来未识漫相亲。
居然不可市朝住，骨相天生林野人。

[七言绝句]
字既因人传者多，人能累字又如何。
谁知异世三君子，字与名同保不磨。

[五言律诗]
我车昔载脂，柳色初濯濯。
及归脱征骖，柳叶半黄落。
恍然仅一梦，已费十晦朔。
祇应为客老，惘惘不自觉。

[七言绝句]
提得神锋胜太阿，万年妖孽尽消磨。
直饶埋向尘泥里，争奈灵光透匣何。

[七言绝句]
北关落日送船行，欲到嘉兴天已明。
睡起一河冰片满，槌琼𪭢玉梦中声。

[七言律诗]
游车𫐆𫐆不停轮，红日迟迟展得春。
莫问年光催老速，且看风月逐时新。
田园未信无来客，云水从今愿卜邻。
预想渔村往还处，野航何止两三人。

[七言律诗]
郭公郭公曾君国，魂化为鸟憾未释。
满目山河属别人，旧时宫殿归不得。
更姓改物今千春，历历记忆常如新。
郭公蜀帝两痴绝，自古失国知几人。

[五言律诗]
峭行得如如，谁分圣与愚。
不眠知梦妄，无号免人呼。
山海禅皆遍，华夷佛岂殊。
何因接师话，清净在斯须。

[七言绝句]
而今父老千行泪，一似当时去越时。
不用镌碑颂遗爱，丈人清德畏人知。

[五言律诗]
客从都下来，远遗东华鲊。
荷香开新包，玉脔识旧把。
色絜已可珍，味佳宁独舍。
莫问鱼与龙，予非博物者。

[五言律诗]
茗花浮曾坑，酒泛酌宜城。
路寻西九曲，人似汉三明。
千户非无相，五言空有声。
何时郭池晚，照影写闲情。

[五言律诗]
朝朝门不闭，长似在山时。
宾客抽书读，儿童斫竹骑。
久贫还易老，多病嬾能医。
道友应相怪，休官日已迟。

[七言绝句]
渠家世代恶儿孙，激箭机锋不易亲。
闹处逢人遭一剳，可怜多少负恩人。

[七言律诗]
佳丽江山得共游，一时宾主亦风流。
鸟飞鱼泳青油幕，虎踞龙盘白鹭洲。
坐席未温俄告别，题舆催上莫淹留。
苕溪尺五烟霄近，入手功名不自由。

[五言律诗]
因乱与君别，相逢悲且惊。
开襟魂自慰，拭泪眼空明。
故国已无业，旧交多不生。
如何又分袂，难话别离情。

[五言律诗]
门前水流咽，城下乱山多。
非是还家路，宁知枉骑过。
风烟复欲隔，悲笑屡相和。
不学陶公醉，无因奈别何。

[七言绝句]
饥寒驱出故山来，俗事如麻拨不开。
问我此行何所得，未尝识面有澹台。

[七言绝句]
城东韩李城南赵，欲往从之道阻长。
与我诗盟烦借问，角弓永好愿无忘。

[五言律诗]
江汉思归客，乾坤一腐儒。
片云天共远，永夜月同孤。
落日心犹壮，秋风病欲疎。
古来存老马，不必取长途。

[五言绝句]
彩胜宜春字，流霞曼寿觞。
涂歌并里咏，地久对天长。

[七言律诗]
岁华物意两俱迟，开到前村第几枝。
抱影自怜春有信，冲寒长指雪为期。
音传陇首人相忆，恨入楼头角正悲。
最是一年难忘处，小桥流水夕阳时。

[五言律诗]
欲问迷津意，都缘别径多。
亡羊曾自此，老马欲如何。
旁午晨车迈，间关夕盖过。
不须贪远客，危恨寄风波。

[七言律诗]
粉魄霜华为尔枯，鸳鸯相伴更堪图。
爱来沙岛遗银屋，终作金笼养雪雏。
栖宿必多清濑梦，品流还次白猨徒。
今朝不觉频回首，曾伴瑶花近玉壶。

[七言律诗]
一舍相望马不前，秋风搔首故依然。
江湖流落三千里，笔砚追随二十年。
叹我尘埃凋发齿，知君卜筑近林泉。
生涯粗足能归否，老大何妨不著鞭。

[七言绝句]
不是伤春著句迟，似醒犹困欲晴时。
从他野草闲花见，已自雄蜂雌蝶知。

[七言律诗]
文阵曾惊贤士关，青衿袖手仰登坛。
当年声价辉旸谷，晚节清贫奈岁寒。
地下修文屈颜子，人间谈易失丁宽。
传家赖有千人杰，三接天衢不作难。

[七言绝句]
客舟系缆柳阴傍，湖影侵蓬夜气凉。
万顷波光摇月碎，一天风露藕花香。

[七言绝句]
精神淡伫霜犹薄，肤貌参差雪未温。
试向南枝看春色，夜来才着两三分。

[五言律诗]
少年初试吏，濯印富春亭。
水可清人骨，山曾隠客星。
俸廉专母养，政简静公庭。
守是贤侯子，应看荐墨青。

[五言绝句]
清溪彩鸳鸯，野性不可驯。
君心空爱渠，渠无爱君心。

[七言律诗]
回瞻一色暮云垂，痴雀相看冻不飞。
地辟烂银窥佛界，班连万玉想天威。
轻明照日千山静，寒碧浮江一棹归。
见说孤吟清到骨，知君不羡妓成围。

[七言律诗]
伐鼓𪭢金阅五兵，霜天清晓正峥嵘。
轻裘自愧叨儒帅，一令安能探旧营。
猎猎旌麾摇有浪，𬳽𬳽徒御肃无声。
满堂宾客皆英俊，莫怪陈蕃倒屣迎。

[五言律诗]
风急夜窗鸣，暗知庭下积。
晓幔忻以卷，虚堂睡成癖。
飘飖初萦林，凌乱欲侵席。
拥扉人莫扫，何似袁家宅。

[七言绝句]
绿暗红稀迷处所，梅黄雨细半阴晴。
小轩坐久无余事，喜听黄鹂一两声。

[七言绝句]
手栽梅核待成林，慈母当年属望深。
梅未成林人已往，空酸孝子一生心。

[五言律诗]
独坐空山里，闲寻物理幽。
人情正苦暑，诗兴得高秋。
衰谢多扶病，功名安足谋。
自嗟疎野性，肯伴白云休。

[七言绝句]
周遭圩岸缭金城，一眼圩田翠不分。
行到秋苗初熟处，翠茸锦上织黄云。

[七言律诗]
闻道征帆却滞留，萧条湘岸正南头。
春光虽有将归意，野色仍供不尽愁。
破浪心期元万里，扬帆目送已千舟。
山斋亦欲君重访，逆水如今是顺流。

[七言绝句]
瑞白春前已见三，向来膏雨物频沾。
山城二月寒犹峭，生怕东风巧揭帘。

[七言律诗]
客里羁情厌九迁，相逢頼有故人贤。
见贻劳苦平生句，如诵中和乐职篇。
江左风流从昔著，日边事业向来传。
祇应好语盈编简，并待秋风送锦笺。

[七言律诗]
乱后乌衣巷欲空，拟寻茅舍伴蓑翁。
戏将鶵去春风里，衔得泥归暮雨中。
炙手不嫌门户冷，傍人如献语言工。
明年记取来时节，应是桃花满院红。

[七言绝句]
暑威何处称疎慵，百本修篁小槛东。
时遣清风送消息，此君都在不言中。

[七言律诗]
供佛堂中香积饭，度人门外白牛车。
参禅长老或雪涕，说法虚空时雨花。
灵鹫御风朝海渎，飞翚撒水抗烟霞。
老师住处即安乐，祇恐卧龙生叹嗟。

[五言律诗]
青袍美少年，黄绶一神仙。
微子城东面，梁王苑北边。
桃花色似马，榆荚小于钱。
单父闻相近，家书早为传。

[七言律诗]
芥花菘莟饯春忙，夜吠仙苗喜晚尝。
味抱土膏甘复脆，气含风露咽犹香。
作齑淡著微施酪，芼茗临时莫过汤。
却忆荆溪古城上，翠条红乳摘盈箱。

[七言绝句]
列岫凌虚滃翠岚，龙泓澄澈七星涵。
岩瞻好向西湖看，飞去何妨自岭南。

[五言律诗]
客从南溟来，遗我泉客珠。
珠中有隐字，欲辨不成书。
缄之箧笥久，以俟公家须。
开视化为血，哀今征敛无。

[五言律诗]
平波映危碧，清景异尘中。
雪霁寒侵郭，秋澄冷照空。
眠云徒自乐，浮棹约谁同。
幽趣何人识，搜吟愧远公。

[七言律诗]
玉宇沉沉易觉秋，暮云开尽夜悠悠。
天风斜转苍龙阙，宫月遥连紫桂楼。
宝画深严神物护，仙山缥缈瑞烟浮。
惭无逸藻陪诸彦，归兴惟思理钓舟。

[五言律诗]
鄂渚三千里，南楼看月回。
东园花政好，去岁客重来。
兄弟皆名士，文章动上台。
倾城倾国色，也用觅良媒。

[七言绝句]
忙忙业识老丰干，鼓舌摇唇总自瞒。
纵踞虎头取虎尾，衲僧门下管窥斑。

[七言律诗]
玉楼高倚汉昌城，处士闲居不可名。
天际山青疑泰岱，云边木落见长庚。
开帘晓挹晴光满，策杖秋吟爽气迎。
我欲巢云向西竺，何时风月话三生。

[五言律诗]
旅食空弹铗，归休合挂冠。
烟尘榆塞远，风雨麦秋寒。
巢燕长如客，鸣蛙不属官。
柴门江涨到，落日下渔竿。

[七言绝句]
登临巧处属僧家，随分生涯度岁华。
莫待藤萝满山月，时来倚杖数昏鸦。

[七言绝句]
汨潭桂酒奠三闾，尚想夷犹泛五潴。
进退存亡皆有义，怀沙处死是何如。

[七言律诗]
民曰同胞岂异根，万殊皆自一本分。
烧萁舂粟不忍听，诗翁感慨何忧勤。
我有儿拳莲实中，共房𧥄𧥄笑秋风。
平铺春色殷勤种，终鲜它年又怨公。

[五言律诗]
破虏与平戎，曾居第一功。
明时不用武，白首向秋风。
马病霜飞草，弓闲鴈过空。
儿孙已成立，胆气亦英雄。

[七言律诗]
隐迹人间数十年，不令众觉种丹田。
五行聚会生俄尔，一颗圆明出自然。
湛湛神炉开白雪，依依铅鼎泻红莲。
近来不觉浮名起，多被人来叩妙玄。

[七言绝句]
博山夜宿沉香火，帐外时闻暖凤笙。
理遍从头新上曲，殿前宠直未交更。

[七言绝句]
天涯忽送非常喜，阿囝斑衣郎罢前。
话尽青灯十年事，床头周易故依然。

[七言律诗]
际天南北𪎌麰盛，夹汉东西𪩘崿长。
为客曾夸心胆壮，送君今叹鬓毛苍。
五官置属莲成荡，七校屯兵柳作行。
中有书生骑瘦马，自弦焦木种甘棠。

[七言绝句]
山回溪净气尤清，落水声中反独荣。
日照月移俱可玩，株株根畔古苔生。

[五言律诗]
古台临钓渚，遗像在苍烟。
有客随槎到，无僧依树禅。
风尘侵祭器，樵猎避兵船。
应有前朝迹，看碑数汉年。

[五言律诗]
清波照荜门，垂柳拂危轩。
静境偏相慰，鸣禽时一喧。
羡鱼还结网，引水自疏源。
啸傲陶唐世，幽忧不可谖。

[七言绝句]
日日春光鬬日光，山城斜路杏花香。
几时心绪浑无事，得及游丝百尺长。

[五言律诗]
人老东山隠，春归北斗城。
精庐青嶂合，华盖碧云擎。
落日不愁晚，半蟾方接明。
端能数过访，无惜夜车声。

[七言律诗]
卧听潮音坐看山，烟萝静处闭禅关。
都将物外红尘隔，占得壶中白日闲。
吟罢寒猿号木末，定回清磬落云间。
高僧隠几无余事，应笑劳生去又还。

[七言律诗]
銮坡荣拜锦袍新，雁荡行春作守臣。
无扰可回民气脉，有才能振国精神。
柝沈海峤三更月，草长池塘一雨春。
闻道铃斋少公事，肯分吟席与樵人。

[七言绝句]
餠饵商量全孕麦，衣裳消息半芽桑。
山堂草色梦魂远，官路柳丝心绪长。

[五言律诗]
生死涂分久，追怀谩自伤。
怜渠眉旧白，叹我发今黄。
聚散萍来去，悲欢梦短长。
纵能排遣尽，此日亦难忘。

[七言律诗]
蜀路新修尽坦平，交亲深幸再逢迎。
正当返袂思乡国，却似归家见弟兄。
沾泽只慙尧綍重，溯流还喜范舟轻。
欲将感恋裁书旨，多少渔笺写得成。

[七言绝句]
荷气竹风宜永日，冰壶凉簟不能回。
题诗未有惊人句，会唤谪仙苏二来。

[五言律诗]
圣迹谁会得，每到亦徘徊。
一尚不可得，三从何处来。
清宵寒露滴，白昼野云隈。
应是表灵异，凡情安可猜。

[五言律诗]
鹤化城犹在，龙移井未枯。
百年吾道半，六合此身孤。
西山栽花屋，东风卖酒垆。
徉狂觅耆旧，处处土音殊。

[七言律诗]
篮舆送客过江村，小寺无人半掩门。
古佛负墙尘漠漠，孤灯照殿雨昏昏。
喜投禅榻聊寻梦，懒为啼猿更断魂。
要识人间盛衰理，岸沙君看去年痕。

[七言绝句]
龟毛拈得笑咍咍，一击万重关锁开。
庆快平生在今日，孰云千里赚吾来。

[七言律诗]
绿阴门巷冷沈沈，何许文书忽见寻。
谁爱屋乌方引玉，同骑竹马或登金。
今吾久已忘人世，故纸焉能损道心。
只有断云知此意，为驱一雨洗山林。

[七言律诗]
向来骑凤下天津，冠屦因循混世尘。
行处西湖作西子，静中佳茗是佳人。
秋风暗凝金茎露，香雾潜浮海树春。
唤萼绿华书玉叶，人间新笔有通神。

[五言律诗]
引步携筇竹，西园小径通。
雪欹梅蔕绿，春入杏梢红。
静意崖穿溜，孤愁笛破空。
如何将此景，收拾向图中。

[七言绝句]
一片斜阳天北角，半痕初月水东弯。
浮烟更拥云峰起，全似西湖远近山。

[五言律诗]
门盛三鳣讲，书追两马修。
朝评尊月旦，王法正春秋。
革履声长绝，缁衣咏独留。
从今非大醉，不复过西州。

[七言律诗]
霜雪萧然满鬓须，平生忧患更无如。
强倾浊酒消尘事，每见荒榛忆旧居。
倦鸟久摧千里翼，故人频枉数行书。
城头高阁何时到，多在三春细雨余。

[五言律诗]
万方厌秦德，战伐何纷纷。
四皓同无为，丘中卧白云。
自汉成帝业，一来翼储君。
知几道可尚，隐括成元勋。

[七言绝句]
黑牙黑面不堪收，此等虫儿莫去求。
若得面肥头脚大，杜家名号玉锄头。

[五言律诗]
盘陀石上坐，谿涧冷凄凄。
静玩偏嘉丽，虚岩蒙雾迷。
怡然憩歇处，日斜树影低。
我自观心地，莲花出淤泥。

[五言律诗]
逢人常自说，家远欲归难。
身暂依莲社，心犹在杏坛。
摊书灯下读，磨剑月中看。
近日无消息，相思雨雪寒。

[五言律诗]
制宅思前绪，轩名到处幽。
不须论梦蝶，只是合盟鸥。
北望刘琨啸，南游庾信愁。
百年五字在，吾岂为诗谋。

[七言律诗]
题舆尝屈佐留京，揽辔今行按属城。
楚馆尚看淮月色，嵩云应虎过关迎。
春寒酒力风中醒，日暖梅香雪后清。
野俗经年留惠爱，莫辞临别醉冠倾。

[七言绝句]
夜长残雪小楼中，拥被闲思又一冬。
灯影易昏炉渐冷，只消斜月五更钟。

[七言绝句]
广武城边逢暮春，汶阳归客泪沾巾。
落花寂寂啼山鸟，杨柳青青渡水人。

[七言律诗]
京索风烟一日还，东山起了到西山。
应知雅量浑相似，默蕴沉机只等闲。
棋妙胜于淮上捷，扇轻铭露管中斑。
共为天下苍生贺，不为苍生亦破颜。

[七言律诗]
休思官职落青云，且算今冬养病身。
白纸糊窗堪听雪，红炉著火别藏春。
旋𥬠官酝漂浮蚁，时取溪鱼削白鳞。
况是丰年公事少，为郎为郡似闲人。

[七言绝句]
雨脚如麻数日悬，家贫上漏复旁穿。
天工却与人争气，赐得青苔百万钱。

[七言绝句]
黄金细字勒杯巡，鱼水恩私晚更亲。
但得赐田堪种秫，向来浮议不关身。

[七言绝句]
万古周流此一机，何尝丝发涉人为。
不须苦用忘忘意，认取存存不息时。

[五言律诗]
一关锁已透，见性复明心。
佛屋灯常续，禅房春又深。
楼空遗稿在，琴古暗尘侵。
待约许询辈，时来访道林。

[七言绝句]
不用骖鸾不御风，腾身拖袂便乘空。
方从碧海游三岛，却驾烟霞上紫宫。

[七言绝句]
缟裙练帨玉为肌，谁点微頳向北枝。
若使罗虬见颜色，定须将此比红儿。

[五言绝句]
蜀士相与语，故家谁得如。
千年令威宅，一纸伏波书。

[七言律诗]
自度无能处世间，经冬经夏掩柴关。
青云路稳无功上，翠竹丛疎有分闲。
犹许艳花酬素志，更将佳酒发酡颜。
年来老态非常甚，长惧英才未易攀。

[七言律诗]
将身误入楚王宫，负却家山事总空。
枕上无言吟夜雨，花前有泪洒春风。
假饶醉饱朱门内，岂似寒饥漏屋中。
更有文君作奔妾，争如寂寞嫁梁鸿。

[七言律诗]
本自怕沾京洛尘，固应不吐相君茵。
偶逃鼍作鲸吞地，幸保诗狂酒病身。
傲世曾歌楚人凤，著书久绝鲁郊麟。
山村且试筇枝兴，风月秋来正一新。

[七言绝句]
门户重重绣幕遮，十分国艳属侯家。
谁知蔡琰燕山北，愁听胡笳对雪花。

[七言绝句]
腹内婴儿养已成，且居廛市暂娱情。
无端措大刚饶舌，却入白云深处行。

[七言律诗]
冥逐归云入远山，九峰环立似人间。
摩挲石刻元和体，矍铄僧谭宣政间。
往古来今浑昨梦，只鸡斗酒强开颜。
明朝酌取龙湫水，直上层霄不复还。

[五言律诗]
冉冉青衫客，悠悠白发人。
乱山孤驿暮，长路百花新。
终岁行他县，全家望此身。
更思君去就，早晚问平津。

[七言律诗]
寂寞江郊只病身，故书时得想轮囷。
无钱未暇招陶令，有意何妨学孔宾。
龙业披衣犹向佛，虎凶著帽更何人。
也知造物怜吾老，木槁灰寒得再春。

[七言绝句]
行约青帘共一樽，牧童遥指杏花村。
如今只有花含笑，悍吏催租夜打门。

[七言律诗]
败叶翻风策策声，山根可掬石泉清。
东邻美荈久成坞，北陌新柑小筑城。
台在家边来更好，地连郭外得非荣。
曾楼纵目无穷景，安用垂涎杖屦行。

[五言律诗]
古井无由浪，浮云一扫空。
诗书修孔业，场圃嗣豳风。
惧在饥寒外，忧形寤寐中。
吾年虽日逝，犹冀有新功。

[七言绝句]
桃叶桃根柳岸头，献之才调颇风流。
相看不语横波急，艇子翻成送莫愁。

[七言律诗]
雨阕凉生楼阁虚，绿槐花落影萧疏。
端门立仗交符后，禁漏传呼上水初。
伏阁预闻明诏语，退朝潜诵直臣书。
愚忠空觉身无补，放去江湖待诏除。

[五言律诗]
重来又十年，山水故凄然。
独鴈仍为旅，双凫已作仙。
浊流分蜀派，青色聚淮烟。
石上罾鱼者，犹言县令贤。

[七言绝句]
浮图立处觉天低，迎我船行十里时。
不是前山明复暗，那知头上白云移。

[七言律诗]
梅花笑我无佳句，惭愧诗翁亦姓林。
细看窗前陨秋叶，谁知雪底得春心。
断桥斜径光将夕，淡月疏云趣更深。
何处清香恼行客，江头跋马试教寻。

[七言绝句]
负郭幽崖面武当，襄江前占水云长。
四时景趣无穷尽，俱向公家静隐堂。

[五言律诗]
遥源辞叠嶂，澄派鉴晴虚。
流迅无汾恶，波长尽楚余。
隠之徒酌水，郑伯谩名渠。
不必西江去，凭君起鲋鱼。

[七言绝句]
不见故人天际舟，小亭残日更回头。
缲成白雪三千丈，细草孤云一片愁。

[七言绝句]
千顷飞花特地寒，又随渔艇泊苍湾。
三高问讯来何巧，趁得冰湖看雪山。

[七言绝句]
害道无如狥爱嗔，养生尤要啬精神。
祝公少置空闺忆，天下安危在此身。

[七言绝句]
尝闻圣主得贤臣，三接能令四海春。
月满禁垣斋沐夜，清吟属和更何人。

[七言绝句]
兄弟同登年亦同，羡君墨妙更文工。
我慙潦倒头仍白，拟学韩豪一送穷。

[七言律诗]
脱屣人寰忽上天，投渊果熟会群仙。
帐宫云暝龙为驾，缀幄天寒鹤记年。
万里出师轻卫霍，一朝行事付谈迁。
功名半古升遐早，独抱遗弓涕泫然。

[七言绝句]
人能不食十二日，惟书安可一日无。
唐虞虽远典谟在，病卧蓬窗时嗫嚅。

[五言律诗]
游子行愈远，沙头逢暮秋。
孙刘鼎足地，荆益犬牙州。
鼓角风云惨，江湖日夜浮。
此生应衮衮，高枕看东流。

[七言律诗]
箪瓢虚道不堪忧，闭户方从造物游。
安乐本因无事得，功名常忌有心求。
洗除仇怨忘恋触，收敛光芒静斗牛。
儿报床头春瓮熟，人间万事转悠悠。

[七言律诗]
庾妇休夸意智强，却因诈魇唤江郎。
自从呼婢曾开口，不复连宵只对床。
春晚燕狂捎蛱蝶，汀闲沙暖睡鸳鸯。
鳯栖已协和鸣兆，谁记东家人姓王。

[七言律诗]
但闻微雨响梧桐，不悟高楼尽日风。
团扇向人仍有意，短檠于汝渐无功。
悮游兀者形骸外，恐堕渊源云雾中。
剩搅饥肠供好句，为君常占一生穷。

[七言绝句]
别后几如隔世人，闲中认得当年我。
清风应傍笑谭来，明月不随门户锁。

[七言绝句]
开向春残不恨迟，绿杨窣地最相宜。
征西幕府煎茶地，一幅边鸾画折枝。

[五言律诗]
卸马板桥西，扁舟逆上溪。
水锼岩骨断，烟截树头齐。
野鸭惊人起，村鸡上树啼。
老农头雪白，犹自把鉏犁。

[五言律诗]
寄玉莲花藏，缄珠贝叶扃。
院闲容客读，讲倦许僧听。
部列雕金榜，题存刻石铭。
永添鸿宝集，莫杂小乘经。

[七言律诗]
此来多愧食鱼心，东阁将辞强一吟。
羸马客程秋草合，晚蝉关树古槐深。
风生野渡河声急，鴈过寒原岳势侵。
对酒相看自无语，几多离思入瑶琴。

[五言绝句]
山人跨雪精，上便不论程。
嗅地打不动，笑天休始行。

[七言绝句]
招风竹下凉生扇，弄水荷边香满衫。
自拾落花揩面汗，唤将红白酒相搀。

[七言绝句]
风急梅花片片飞，游人星散市声稀。
翻思往日西楼约，不至天明不肯归。

[七言律诗]
云气卷舒东复西，月华明晦晓兼迷。
正怜盛服坐假寐，何处苍蝇来误鸡。
高卧山林劳梦想，出门冠带混涂泥。
人间气味故易厌，岂若从容归治畦。

[五言绝句]
守道身心息，资缘岂挠他。
除非僧次外，归寺补袈裟。

[七言绝句]
晓厩惊呼我马瘖，塞翁一笑欲何如。
西郊或有闲迎送，却向东家借蹇馿。

[五言律诗]
少年辞魏阙，白首向沙场。
瘦马恋秋草，征人思故乡。
暮笳吹寒月，晓甲带胡霜。
自到云中郡，于今百战强。

[五言律诗]
我见出家人，总爱吃酒肉。
此合上天堂，却沈归地狱。
念得两卷经，欺他道鄽俗。
岂知鄽俗士，大有根性熟。

[五言绝句]
善谑非为谑，微言可解纷。
祈招忘出处，也道读三坟。

[七言绝句]
冷烟漠漠茅簷浅，依旧山南涧水流。
坐稳亦知时物换，燕飞低处鸟鸣幽。

[七言绝句]
年去年来贫复贫，祖师擡脚重千斤。
愁人莫向愁人说，说向愁人愁杀人。

[五言律诗]
去国头方黑，伤时鬓易丝。
徙薪谋独騐，击楫志空悲。
尚想嘉猷告，曾闻大政咨。
两楹歌昨梦，忍诵憗遗诗。

[七言绝句]
丹雘苍苍簇背山，路尘应满旧帘间。
玄宗不是偏行乐，只为当时四海闲。

[七言绝句]
庭下幽花照眼醒，绿阴成幄晚风清。
何时抛掷铜章去，小艇烟波弄月明。

[七言律诗]
拱翠千峰列髻鬟，危楼百尺破天悭。
九霄星斗朱栏外，万井人家绿树间。
水势大江横北固，地形小鲁望东山。
何当襆被从君住，借我时时豁醉颜。

[七言绝句]
青鬟前引度回廊，帘卷云间旧院堂。
松桂满庭龟鹤在，俨然丰观道家装。

[七言绝句]
蹀躞骐骝去路宽，西清太冷北门寒。
且将东观编摩手，来作南康拊字官。

[七言绝句]
开奁未暇论香味，便合令居第一流。
细擘轻红倾瑞露，周南端复且淹留。

[七言律诗]
正是千花万卉开，一时景物亦佳哉。
良辰已幸陪龙节，盛宴仍容饫豹胎。
虽喜风光环几席，其如烟雨暗池台。
明朝天宇应澄霁，尚拟寻芳一再来。

[五言律诗]
石根百尺杉，山眼一片泉。
倚之道气高，饮之诗思鲜。
于此逍遥场，忽奏别离弦。
却笑薜萝子，不同鸣跃年。

[五言绝句]
荡漾水中舟，徘徊岸边马。
相看两不语，密意待谁写。

[五言律诗]
挺挺石可转，恂恂衣不胜。
平生忧国志，长夜读书灯。
大易窥三古，中庸进百能。
惜哉天不憗，无复见川增。

[七言律诗]
小队旌旗西郭头，笋舆缓步看农畴。
十分田有九分辟，今岁人无去岁忧。
贴水新秧头欲起，连云宿麦颔都收。
天怜老子勤民瘼，赐与丰年不待求。

[七言绝句]
记取宣和第一年，銮舆晓出劝耕田。
侍臣竞欲终千亩，大半农夫不暇鞭。

[七言绝句]
不是寻常喜雨诗，言存轨物类臧僖。
相将归贺天朝雨，定有忠言结主知。

[七言绝句]
戢戢篱根紫笋长，满城桃李罢芬芳。
东风虽是无情物，送谢迎繁亦更忙。

[五言绝句]
一梦在人间，东风吹不觉。
庄周鸿冥冥，胡恋花枝巧。

[五言律诗]
神斧何年凿，南山片石盘。
玉藏仙笥古，翠落县门寒。
老木天边瘦，归云雨外残。
市尘吹不到，朝夕静相看。

[七言绝句]
斜日低云动水光，偶寻佳处阅群芳。
城𬮱不隔和风度，吹过千花百草香。

[五言律诗]
天雨洞庭霜，寒驱蟹力忙。
全然空俗味，只是作诗香。
酒已方才熟，橙犹未肯黄。
让渠茶灶火，和月煮沧浪。

[五言律诗]
道学元无伪，标名徒尔劳。
孤忠天不管，一死世尤高。
未洗边庭血，先焚董腹膏。
乱离元有自，附壁为三号。

[七言绝句]
我谓此山天作石，石不是石人不识。
千年野鹤独见君，石上采芝石上吃。

[七言绝句]
道宫释寺多名胜，出郭经年得几回。
当此秋清身健日，可人还共子高来。

[七言绝句]
春来渐觉一川明，马上繁花作阵迎。
掉臂只将诗酒敌，不劳金鼓助横行。

[七言律诗]
误落樊笼二十年，苍颜白发意颓然。
解纷无用空弹铗，揣分唯堪备执鞭。
乘雁去来何足数，涸鱼濡沫自相怜。
扁舟东下虽云晚，及见梅花破腊前。

[五言律诗]
新泉气味良，古铁形状丑。
那堪风雪夜，更值烟霞友。
曾过赪石下，又住清溪口。
且共荐臯卢，何劳倾斗酒。

[五言律诗]
斜阳入花柳，浑欲不胜情。
春事乃如此，病躯安得平。
尚堪冲宿酒，复作快新晴。
荒簷足乌鸟，莫厌晚来声。

[五言律诗]
村落枹鼓起，城楼刁斗频。
畏涂深虎豹，行路入荆榛。
故老人人怨，烽烟处处新。
桃源容客棹，属意武陵春。

[七言律诗]
数闲破屋压崔嵬，经月何人共酒杯。
入耳了无门外事，关心惟访药中材。
一山秋色连云暗，半夜风声夹雨来。
欲向天台招贺监，未应容易拔船开。

[五言绝句]
玉山四句偈，看了百千回。
不是为送僧，不是为寻梅。

[七言绝句]
只有今年对此花，此花欣送我还家。
呼童扫溉放花出，作意相从归去夸。

[七言律诗]
分携俱是佐高牙，两地光尘自等差。
荣事日趋丞相府，道情时过老君家。
双鸿得侣知风便，一鹤思鸣对露华。
早晚相将云汉外，重为龙友免天涯。

[七言绝句]
蜩鷃鹏鹍任过前，壶中春色瓮中天。
朝来兀兀三杯后，且作人间有漏仙。

[七言绝句]
曾寄中天第一峰，新辞石室与岩松。
归舟独宿寒江上，夜半遥听云外钟。

[七言律诗]
闲宵静话喜还悲，聚散穷通不自知。
已分云泥行异路，忽惊鸡鹤宿同枝。
紫垣曹署荣华地，白发郎官老丑时。
莫怪不如君气味，此中来校十年迟。

[五言律诗]
高架环四壁，古书浩万卷。
腐儒坐相守，大义老不断。
群言几可用，吾道一能贯。
巨贤已经世，博士方浩叹。

[七言律诗]
万重围里脱兵氛，匹马勤王志不分。
既抱忠贞仇敌国，莫于成败议将军。
身前名照江南月，地下心衔塞北云。
为痛英雄并消没，托诗为史笔传闻。

[五言律诗]
世变古来有，人才时岂无。
已移甄井玺，犹握酿泉符。
寿及周三老，名成汉八厨。
彼哉武断者，盗起欲全躯。

[七言绝句]
河势东回今几年，浓阴满目尽桑田。
川原变化无终极，一气不为常寂然。

[五言绝句]
新花朝竟妍，故花色顦顇。
明日花更开，新花何以异。

[七言绝句]
旁若无人鼠饮砚，麾之不去蝇登盘。
天凉睡起枕痕煖，日晚慵来香字寒。

[五言律诗]
萧公当贵日，小吏引轻轩。
四德有遗美，六亲无异言。
立孤传世嗣，垂范在闺门。
浍水终归柎，秋云逐去魂。

[七言绝句]
竹列苍戟枝干稠，亭开翠幄窗户幽。
下分𣺼水入渠口，正坐小榻临清流。

[七言绝句]
埽石焚香礼碧空，露华偏湿蘂珠宫。
如何说得天坛上，万里无云月正中。

[七言绝句]
水僊婉弱山樊冗，自我视之儿女曹。
鲁直径令相伯仲，至今未敢广离骚。

[五言律诗]
眺听不知暮，徘徊聊复吟。
归云迷近谷，去鸟度前林。
长日凭高目，伤春望远心。
边方杀气在，天北惨沉阴。

[七言绝句]
花谱名将第一论，洛中最是此花繁。
不当更道木芍药，枝上恐伤妃子魂。

[七言绝句]
挑人柳目空依路，唤客莺声又隔林。
病渴相如今已老，悔将春事入琴心。

[七言绝句]
昨日阴云满太空，眼前不见祝融峰。
晚来风卷都无迹，突兀还为紫翠重。

[五言律诗]
长忆都门外，低垂拂路尘。
更思南陌上，攀折赠行人。
行人经岁别，杨柳逐年新。
何当逢塞雁，重寄一枝春。

[七言绝句]
春条拂岸柳如金，一鉴澄空照底深。
傍见龙舟赭袍影，分明红日在池心。

[七言律诗]
灏气才中兔魄圆，众躔韬彩独娟娟。
魏宫乌绕空枝上，汉苑桐凋露井前。
金液万重涵渤海，玉沙千里对江边。
遥知此夕多情思，三级萧台枕碧涟。

[七言绝句]
深院无人草树光，娇莺不语趁阴藏。
等闲弄水浮花片，流出门前赚阮郎。

[七言绝句]
先生一去五百载，犹在峨眉西崦中。
自为天仙足官府，不应尸解坐蝱虫。

[五言律诗]
晴霜落波底，斗柄插堤外。
扁舟灯火明，樽酒夜相对。
临欢意暂遣，念离心已痗。
篙师喜冰拆，理楫事晨迈。

[七言律诗]
青鞋布袜绿蓑衣，满目秋江白鸟飞。
小楫扁舟乘兴出，斜风细雨钓鱼归。
有间茅屋临苍𪩘，寻个樵夫上翠微。
闲趁牧童吹短笛，倒骑牛背入柴扉。

[七言律诗]
竹经载伐似微疎，濩落犹能伴我居。
自分举家长食粥，从渠厚禄绝无书。
诸公漫仰苏门隠，吾辈还羞李武车。
役役眼前何所直，百年终向梦中除。

[七言绝句]
儿曹谩作看花忙，我辈看山兴更长。
败意幸赊凫鴈集，少须落日下牛羊。

[七言律诗]
良时渐近一归新，人物熙熙乐此春。
石磴屈盘登绝顶，岩高虚寂断纤尘。
登临疑是壶中景，谈笑真同物外人。
可是英灵招隐逸，芳名千载起兹辰。

[五言律诗]
朝烟淹楼台，晚雨染岛屿。
渔童惊狂歌，艇子喜野语。
山容堪停杯，柳影好隐暑。
年华如飞鸿，斗酒幸且举。

[五言绝句]
了不见矜色，晬然真德容。
先生新沐发，弟子叹犹龙。

[七言绝句]
吴王上国长洲奢，翠黛寒江一道斜。
伤见摧残旧宫树，美人曾插九枝花。

[五言律诗]
近日杭州见，殷勤蒙置樽。
别来几朝夕，书问欠寒温。
谭妙元超诣，诗高外语言。
何当从杖履，底尽得深论。

[七言律诗]
壮岁羁游厌故栖，暮年却爱草堂低。
交情最向贫中见，世事常于醉后齐。
松吹飕飕凉短发，芒鞋策策响新泥。
吾诗戏用寒山例，小市人家到处题。

[五言绝句]
东宫白庶子，南寺远禅师。
何处遥相见，心无一事时。

[七言律诗]
邹峄孤桐不可寻，汧公旧斲万黄金。
顾余久有沈舟志，知子尝怀欲炙心。
便好安弦求妙趣，不须变雅作新音。
席间弟子来倾耳，为问何人属意深。

[五言律诗]
脱白去焚黄，遥知祖德光。
墓坟乔木老，襟袖桂枝香。
回见梅含雪，归逢橘饱霜。
子云应有宅，为奠草玄堂。

[五言律诗]
昔年分鼎地，今日望陵台。
一旦雄图尽，千秋遗令开。
绮罗君不见，歌舞妾空来。
恩共漳河水，东流无重回。

[五言律诗]
甚盛帝王德，不言天地功。
皇图光永泰，圣祚绍元丰。
化被要荒外，民跻富寿中。
如椽谁秉笔，炳炳诏无穷。

[七言律诗]
尽意粧成出晓窗，燕脂颊浅绿云长。
水僊卤簿三千女，瓦影龟鱼一味凉。
鸡舌旧传僊客句，芬陀长带梵天香。
使君玩物无留物，为尔临流欲泛觞。

[五言律诗]
一疏纲常重，端平起直声。
难磨石宋璟，不动铁元城。
前辈风流在，南州个信诚。
精神兼学力，倾倒为遐氓。

[七言律诗]
谿光不动柳风轻，玉帐森沈拥万兵。
鸥入烟中闲自舞，鱼翻波面喜相迎。
楼船下视晴天碧，鼓吹前驱远陌清。
桃李归时应盛发，薫然和气满春城。

[五言律诗]
为爱千竿玉，垂阴似古城。
弟兄俱挺立，文献各标名。
握粟亲年晚，浮家越浪轻。
相期早得意，还伴此君清。

[七言律诗]
轻风略略柳欣欣，晴色空蒙远似尘。
斗柄未回犹带闰，江痕潜上已生春。
兰成宅里寻枯树，宋玉亭前别故人。
心断洛阳三两处，窈娘堤抱古天津。

[七言绝句]
飞升千载许旌阳，一念吾民尚未忘。
循吏傥怜民疾苦，开泉疗疾又何妨。

[七言绝句]
手种茱萸旧井傍，几回春露又秋霜。
今来独向秦中见，攀折无时不断肠。

[七言绝句]
旋摘园蔬随意好，软炊土米遶牙香。
人言少吃多滋味，此是尊生第一方。

[七言律诗]
半生流转任飞篷，万里归来兴又东。
寂寞倦投扬子宅，低徊却寄鲁侯宫。
阻寻鸡黍他年约，长忆园林一醉同。
何日过君花下饮，烂看浓艶舞春风。

[五言律诗]
岁阴穷暮纪，献节启新芳。
冬尽今宵促，年开明日长。
冰消出镜水，梅散入风香。
对此欢终宴，倾壶待曙光。

[五言律诗]
野寺盘山腹，高秋雨霁天。
拂簷云漫漫，穿竹水涓涓。
接食怜驯鸟，搘笻慕老禅。
经年无客到，门巷叠青钱。

[七言律诗]
傅岩高静见台星，庙畧当时讨不庭。
万里有云归碧落，百川无浪到沧溟。
军中老将传兵术，江上诸侯受政经。
闻道国人思再入，镕金新铸鹤仪形。

[七言律诗]
菀彼烟丝一样新，依然面目我陈人。
只疑大造元无物，岂料深山亦有春。
尽日三眠浑得意，随风万舞不惊尘。
长长短短亭前路，肯与渠侬管笑颦。

[五言绝句]
形模皆自然，树立岂人力。
松影与秋光，扫成真水墨。

[五言绝句]
舞镜争鸾彩，临场定鹘拳。
正思仙仗日，翘首仰楼前。

[五言律诗]
旧第闲梅坞，新知泥柳桥。
情先春色动，节后岁寒凋。
久矣承三接，宜然冠百僚。
不须惊鹤发，未碍插蝉貂。

[七言律诗]
莫将阳九归时数，自为干封致吉祥。
必若中兴待云汉，枉教流议及桑羊。
相望冠盖交驰传，躬作牺牲属奉常。
肤寸崇朝看变化，吾农从此万斯箱。

[七言律诗]
袖携诸老义门诗，烨烨精神起病衰。
千里远来风教地，一言不及浪游私。
山家饭粟论交淡，驿路逢梅信步迟。
古道蔼然三代上，由来好事要扶持。

[七言律诗]
一年一度中秋夜，十度中秋九度阴。
求满直须当夜半，要明仍候到天心。
无云照处情非浅，不睡观时意更深。
徒爱古人诗句好，何堪千里共如今。

[五言律诗]
尝闻晋高士，时偃北窗风。
及尔寂无虑，始知机尽空。
便便嘲已解，栩栩梦何穷。
一寤复一寐，百年消此中。

[七言律诗]
白石莲花谁所共，六时长捧佛前灯。
空庭苔藓饶霜露，时梦西山老病僧。
大海龙宫无限地，诸天雁塔几多层。
漫夸鹙子真罗汉，不会牛车是上乘。

[七言绝句]
每见故家观故物，辄思前事念前人。
锦囊玉轴千年秘，儋耳珠崖万里身。

[五言律诗]
夜永难为睡，群儿坐伴翁。
漉虀冰瓮碧，撚豆雪炉红。
清诵听还隽，闲谈笑又烘。
安排明蚤供，荠长后园丛。

[五言律诗]
论著大哉尧，英声早已昭。
横飞钦远业，特立仰高标。
言议超千载，风猷耸四朝。
惜乎经世学，不及珥金貂。

[七言绝句]
坎蛙晓渴上苔栏，石甃泥浑底欲干。
焦稼不为箪食计，一瓢饮水亦良难。

[五言绝句]
墙外见鸳鸯，双双春水塘。
归来情脉脉，无绪理残妆。

[七言绝句]
书空咄咄懒题诗，深媿敲门客问奇。
向晚小窗闲远眺，西风吹雾出秋峗。

[七言律诗]
新舂赤米摘青蔬，一饱从来不愿余。
门外久无温卷客，架中宁有热官书。
浊醪未废时时啜，短发犹须日日梳。
自笑少年风味在，满川烟雨正愁予。

[七言律诗]
宝藏如山席六宗，楼船千叠水晶宫。
吴儿进退寻常事，汉氏存亡顷刻中。
诸老丹心付流水，孤臣血泪洒南风。
早来朝市今何处，如悟人间万法空。

[五言律诗]
岸石湿黏萍，一渠流水清。
每来疑雨过，少立见鱼行。
树隔炎歊远，桥分午影平。
主人契幽事，客到出相迎。

[五言律诗]
气化神如在，名高志未伸。
文章坡老笔，丰度华阳巾。
恺悌州符屡，旬宣阃画频。
鼎台袖吾手，覆𫗧彼何人。

[七言律诗]
清源紫帽发英灵，万斛词源水注溟。
遥想恩袍动草色，定知喜气彻天庭。
名高虎榜唐文杰，人半云台汉列星。
累月笞儿几翁妪，夜深灯火督穷经。

[五言律诗]
露井桃花发，双双燕并飞。
美人姿态里，春色上罗衣。
自爱频开镜，时羞欲掩扉。
心知行路客，遥惹五香归。

[五言律诗]
今日天气佳，悠然动清兴。
桑间葚初熟，时复鸣戴胜。
同游尽萧散，野径亦幽夐。
仰面看青天，长啸山谷应。

[七言绝句]
胜境兹辰得重寻，唤人同厉碧溪深。
两公未遽嘲糠粃，旧悉山林勇往心。

[五言律诗]
不择南州尉，高堂有老亲。
楼台重蜃气，邑里杂鲛人。
海暗三山雨，花明五岭春。
此乡多宝玉，慎莫厌清贫。

[五言律诗]
高情动岩壑，幽讨忘远近。
追随得秋日，挈榼多美酝。
悠悠远朝市，寂寂委时运。
雨集星散间，他年或相问。

[七言绝句]
一去人间二十年，空余飞雪上华颠。
清时最有求田乐，未愧陈登榻上眠。

[五言绝句]
逢师许多时，不说些儿个。
及至如今闷，损我援笔末。

[七言绝句]
似睡不睡客欹枕，欲落未落月挂簷。
诗到此时当得句，羁愁病思恰相兼。

[七言绝句]
上天有路不为难，丈七坳头莫据鞍。
小憩还寻去时寺，戏拈枯笔臂犹酸。

[七言律诗]
柳下嵇郎好在无，深居应得静工夫。
丹成便许随鸡犬，分定初知豢鹤凫。
痒处端能窥鸟爪，梦中不用断龙胡。
别来亦有闲忙事，日向黄家问酒垆。

[五言律诗]
寂寂闭门坐，身闲心太平。
豆花含雨重，梧叶坐秋鸣。
道路风波恶，山林梦寐清。
少狂无复在，未减是诗情。

[七言律诗]
晴江如镜月如钩，泛滟苍茫送客愁。
夜泪潜生竹枝曲，春潮遥上木兰舟。
事随云去身难到，梦逐烟销水自流。
昨日欢娱竟何在，一枝梅谢楚江头。

[五言绝句]
春山叠乱青，春水漾虚碧。
大解脱门开，把手拽不入。

[五言律诗]
夜露感庭鹤，秋风吹海槎。
相思悲岁月，寂坐望云霞。
终夕孤蟾魄，重阳近落花。
君无鄙贫令，金蘂徧陶家。

[五言律诗]
韩杜曾游处，君行得细寻。
那知瘴烟里，忽有福星临。
竭海求珠蚌，搜山采翠禽。
定将冰与檗，一洗浊夫心。

[七言绝句]
一迳青苔短短篱，小桃竹外两三枝。
殷勤待得黄昏月，正见斜红卧酒卮。

[七言绝句]
箫鼓震阳休组练，照芳洲意气坐中。
客羞笑山阴游河，上督役怀噐之寄。

[七言律诗]
度峡经泷行路难，岭猿越鸟避旌竿。
身从日下恩光暖，声落天南暑气寒。
事国以忠宁计远，与人为福莫如安。
观公才大宜高位，岂复区区久外官。

[五言律诗]
早弃人间事，真从地下游。
丘原无起日，江汉有东流。
身世从违里，功名取次休。
不应须礼乐，始作后程仇。

[五言律诗]
稷契不明经，伊傅不决科。
方册镌勋名，千古光不磨。
百年等一死，自立须嵯峨。
啾啾候虫鸣，辛苦如之何。

[五言绝句]
飞来小坡坨，未雨已滂濞。
荒此定何人，苏公有遗记。

[五言绝句]
虽过老人宅，不解老人心。
何事斜阳里，栽松欲待阴。

[七言绝句]
素练飞来衮雪毬，满怀风露不胜秋。
翠蛟已是天然景，今日还当避一头。

[七言绝句]
常时并冕奉天颜，委佩低簪彩仗间。
今日独来张乐地，万重云水望桥山。

[七言律诗]
一相当朝总百官，升沉只在笑谈间。
及门炙手趋炎火，倾国将身靠泰山。
子独何人蜉撼树，众皆重足虎当关。
仙舟已到蓬莱境，却被波神勒取还。

[七言律诗]
远迩朝宗势拱辰，名高岂特为春申。
孤峰堆阜无多地，一水仙凡隔几尘。
簪履三千谁念楚，山河百二漫夸秦。
云烟胜概无今古，俯仰休悲迹已陈。

[七言绝句]
娇羞处子临妆后，淡浄佳人出浴时。
无语倚栏如有恨，生嫌别岸污臙脂。

[七言绝句]
检校西畴首忍回，雨佳小恨较迟来。
抄云淅玉何曾梦，只拟禾孙作粥材。

[五言律诗]
家林一锡飞，炊处青烟微。
严默起禅板，虚通转化机。
溪寒秋染色，月冷夜流辉。
莫学西山亮，此行宜早归。

[七言绝句]
和血淆骸赤洛阳，绮疏应共枕红粧。
乾坤无地容何邓，何必舁尸赴许昌。

[七言律诗]
一线飘然下碧塘，溪翁无语远相望。
蓑衣旧去烟披重，篛笠新来雨打香。
白鸟白莲为梦寐，清风清月是家乡。
明朝有物充君信，㰂酒三缾寄夜航。

[五言绝句]
手所以司执，所执必正事。
回德谨勿持，持必为痿痺。

[七言律诗]
太行山下列儿孙，重叠千峰浪势奔。
近麓萦回藏胜地，先坟长远得安村。
虽荣不及丰亲养，更病须来洁祭樽。
欲使族中知尽力，各思忠孝大吾门。

[五言绝句]
欲与春争媚，嫣然一笑芳。
雨中如有恨，疑是为无香。

[七言绝句]
五老峰前万顷江，女儿浦口鸳鸯双。
惊飞何处沙上宿，夜雨钓船灯照窗。

[七言律诗]
忆昔江东会众仙，诗筒来徃走山川。
造楼游戏偶成凤，炼石辛勤同补天。
堪叹交游隔生死，尚余文字带芳鲜。
欲收膏馥增前集，舶使新诗自合编。

[七言律诗]
势占江南三百里，烟霏相映出层楼。
芒鞵竹杖山兼水，坐看行吟春复秋。
浮世万途成底事，吾生一饱更何求。
故人京洛风埃地，能信山中此乐不。

[五言律诗]
道出昌江险，翩翩马足轻。
流萍嗟远宦，行李偶南征。
地带长沙湿，川通湘水清。
凄凉怀屈贾，天阔莫云平。

[七言律诗]
双鹭雕笼昨夜开，月明飞出立庭隈。
但教绿水池塘在，自有碧天鸿雁来。
清韵叫霜归岛树，素翎遗雪落渔台。
何人为我追寻得，重劝溪翁酒一桮。

[七言绝句]
此心长是爱云泉，平澹相亲六十年。
纵使流归沧海去，清声祇在屋头边。

[七言绝句]
当年刘阮意何穷，莫谓仙凡事不同。
解到琼台双阙下，遥知道骨与僊风。

[七言律诗]
群木依亭翠锦开，主人吟燕日徘徊。
青帏照坐初疑染，绀障铺簷不是裁。
蚁酌对倾金斝满，鸭头前引五溪来。
劝公勿用迟留赏，早暮须贤即召回。

[七言绝句]
旌旗入境犬无声，戮尽鲸鲵汉水清。
从此世人开耳目，始知名将出书生。

[七言律诗]
饮湿自嫌无圣酒，摘鲜犹幸有真茶。
艰危昔偶分侯竹，老病今还龁庶瓜。
已约社鸥盟水石，尚惊征马困风沙。
醉人不管傍人笑，瘦影伶俜乱鬓髿。

[五言律诗]
数日雨不止，今晨晴已还。
江头看浊浪，窗外见青山。
白鹭投前浦，轻舟漾远滩。
樽中有余酒，一酌注颓颜。

[五言绝句]
啼鸟千山暮，轻风一路清。
草连江色暝，月对夕阳明。

[七言绝句]
妙句玄言一切休，只看露地一头牛。
忽然鼻孔芒绳断，吼月耕云便自由。

[七言律诗]
落日栏干与鴈平，往来疑有旧英灵。
潮生海口微茫白，麦秀淮南迤逦青。
远贾泊舟趋地利，老僧指瓮说州形。
残风忽送吹营角，声引边愁不可听。

[五言律诗]
今宵好风月，阿侯在何处。
为有倾人色，翻成足愁苦。
东湖采莲叶，南湖拔蒲根。
未持寄小姑，且持感愁魂。

[七言律诗]
双阙重城到几回，两游千里忽浮杯。
黟江春水浅深渌，庐岳夏莲倾倒开。
谢守同翻贝叶字，汤师独占碧云才。
旧房京寺门空闭，坐榻凝尘砌长苔。

[五言律诗]
真个无营者，方能向此居。
花间谁是蝶，池上不知鱼。
竹户清阴碎，苔阶翠点疎。
东西几片壁，只贴坐忘书。

[七言绝句]
后园三径欲重开，一曲新从君赐来。
有愧莱公勋业盛，平生无地起楼台。

[五言律诗]
半月江湖上，晚来方得风。
挂帆谁共快，到岸偶相逢。
可是过从旧，都缘臭味同。
长亭一樽茗，亲厚意何穷。

[五言律诗]
文始通道源，含光隐关吏。
遥欣紫气浮，果验真人至。
玄诰已云锡，世荣何足累。
高步三清境，超登九仙位。

[七言律诗]
银牓重楼出雾开，金舆步辇向天来。
泉声迥入吹箫曲，山势遥临献寿杯。
帝女含笑流飞电，干文动色象昭回。
诚愿北极拱尧日，微臣抃舞咏康哉。

[七言律诗]
奉乞花栽旋旋移，退师老圃自安时。
新荄应待天阳发，生意先从地脉知。
异县聊寻郭𫘞传，他年敢忘角弓诗。
庭柯只作怡颜具，肯比侯封逐利宜。

[七言律诗]
年来生计一轻舠，晨出晡归岂惮劳。
谢客儿山存胜致，佛泥涅日往游遨。
波间星斗沈光冷，月里山河结影高。
何日菁山山上寺，与君痛饮读离骚。

[七言律诗]
霍庙湖深浙水边，雪村来往定翛然。
薰风六月上塘路，得雨九秋东坝田。
酒政应缘因禄仕，诗家拔俗在吟篇。
翩翩银笔经年别，岩壑风流想后先。

[七言律诗]
霈然甘泽洗尘寰，南亩东郊共慰颜。
地望岁功还物外，天将生意与人间。
霁分星斗风雷静，凉入轩窗枕簟闲。
谁似浮云知进退，才成霖雨便归山。

[五言律诗]
临流清溽暑，薄暮一尊同。
林叶风翻白，山梅雨渍红。
惊魂须楚些，缮性赖真风。
旧学嗟荒落，新诗识浑雄。

[七言律诗]
人间十八最风流，更占新年第一筹。
北梦南云春渐暖，星桥火树夜初收。
舅姑未老椿松固，儿女成行璧玉稠。
但得长年同饱饭，其他万事更何求。

[七言绝句]
日炙风吹人倦乏，山重水复路萦回。
一番行病思休息，且喜今朝入界来。

[五言律诗]
南土梅已黄，北人舟竞发。
去意方若渴，望林殊未歇。
言归向梁宋，独叹滞楚越。
行闻拜卿属，恩下苍龙阙。

[七言律诗]
双瀑飞来古寺西，月萝烟草久湮迷。
自从吾辈经行后，便觉他山索价低。
老去合为三径计，就中聊借一枝栖。
石崖大有穿磨所，从与新诗著处题。

[七言律诗]
白首扁舟西复东，沧江时对百花丛。
山光缥缈云霄外，水气溟蒙烟霭中。
似酒鹅儿随暮雨，于飞燕子语春风。
一杯欲饮终无绪，想望邻家鹤发翁。

[七言律诗]
昨宵月晕大如轮，邪气来逼金波浑。
嫦娥怨泣帝所闻，飞符北方起风神。
声如驱涛洗阴云，欲以快意乃自昏。
纷纷欲尽江南土，散作弥天万里尘。

[七言律诗]
欲落不落月在手，百年几何持钓纶。
不知春色万象表，绿烟漠漠入江滨。
天翻地覆有今夕，酒熟诗温无可人。
向来谈笑成黄土，堕泪未了鸡司晨。

[五言绝句]
天性生虽具，人伦教可无。
往哉亲父子，汝契作司徒。

[五言律诗]
凤历首春王，三元启运昌。
衣冠充闾里，云物动笙簧。
共舞椒花醉，真成机械忙。
人生当此日，何必古羲皇。

[七言律诗]
四壁空空绝语声，困来终是睡难成。
孤灯要与人相背，寒漏苦教天不明。
累月故园无信息，几般闲事恼心情。
别愁若解生华发，一夕应添一万茎。

[七言绝句]
一幅乌巾雪发盈，村深时听鵽刀声。
浪将兰艾评春事，我自平生小屈平。

[七言绝句]
妙处和春莫遣知，晚尊随柳逐花移。
落花绣地春深日，翠柳簁空月上时。

[七言律诗]
山泽癯仙事渺茫，武陵之说亦荒唐。
老聃及见东周晚，季子几同鲁史长。
直以至仁符静寿，固非吉卜予康强。
汉庭已致商颜叟，宁似初平老牧羊。

[五言律诗]
祠古孝诚遥，悲风想暮号。
月魂迷草色，血泪溅江涛。
断碣惟黄绢，孤坟掩绿蒿。
千年暗潮水，亦以姓为曹。

[五言律诗]
石上原无藕，林间自有莲。
开花高似雪，垂实软如绵。
不入江妃笑，祇令山鬼怜。
芙蓉生木末，可证楚人篇。

[七言律诗]
走遍人间鬓尚青，尔来乐事满余龄。
傍潭秋爽鉏甘菊，登岳春暄采茯苓。
闲倚松萝论剑术，静临窗几勘丹经。
严光本是逃名者，安用天文动客星。

[七言律诗]
司马门前火千炬，兰干星斗天将曙。
朱网龛𩭹丞相车，晓随叠鼓朝天去。
博山镜树香䒠茸，褭褭浮航金画龙。
大江歛势避辰极，两阙深严烟翠浓。

[七言绝句]
玉津槐柳绿成阴，归路春光步步深。
名宦未多年不少，到家聊缓北堂心。

[七言律诗]
郑公身与我同寒，陆子泉头隔几山。
为客盖头无一瓦，何时开眼见千间。
非干世俗人情薄，自是书生命运悭。
三邑未随燔肉废，先师心事几曾还。

[七言绝句]
蟹汤兔盏鬭旗枪，风雨山中枕簟凉。
学道穷年何所得，只工扫地与焚香。

[七言绝句]
天堕楸枰作稻畦，啼乌振鹭当枯棋。
不论胜负端何似，黑子终多白子稀。

[七言绝句]
国香旖旎𫕥林扉，依约华风变雅迟。
冩出一茎三四萼，紫毫零瀣冷涵滋。

[七言绝句]
豮豕之牙须有道，执牛之尾岂良图。
乱臣贼子乾坤里，天地人心未必无。

[七言绝句]
蓬径安禅五百年，六时钟呗震诸天。
我来不问安心法，露柱风林说炽然。

[七言律诗]
江村卜筑路斜斜，模写癯仙四壁家。
闻道读书忘肉味，不缘避世宿桃花。
青山自作千年调，白眼空惊一望赊。
欲买鸡豚投近社，烟蓑雨笠寄生涯。

[七言绝句]
自笑尘埃赋□忙，佳山招我莫徜徉。
何当了却痴儿事，来伴高人枕碧湘。

[七言律诗]
别无穴隙可钻窥，常恐冥行践骇机。
恰则赐环烦内引，俄然只履已西归。
都忘紫禁烟花绕，绝喜青山笋蕨肥。
应被水村翁冷笑，争墩未了又争矶。

[七言律诗]
十日春风隔翠岑，秪应繁朵自成阴。
樽前可要人颓玉，树底遥知地侧金。
花界三千春渺渺，铜槃十二夜沈沈。
雕槃分𥮾何由得，空作西州拥鼻吟。

[七言绝句]
入息未尝居阴界，出息何曾涉万缘。
一声渔笛离南浦，依旧芦花深处眠。

[七言绝句]
山入春江雨不收，江寒得傍翠云裘。
谁家山影风帆转，悮作梨花一段愁。

[七言绝句]
一朵俄生几案光，尚如逸士气昂藏。
秋风试与平章看，何似当时林下香。

[七言绝句]
尚记青灯同讲贯，安知白首始遭逢。
向来众论称雏凤，岁晚同时拜老龙。

[五言律诗]
祖予尚闭户，景文当入山。
未能黄绮外，姑在尚彭间。
眼到风尘暗，头依树石斑。
曹溪有正路，飞倦要知还。

[七言律诗]
陵坡杳杳路如绳，缓逐杨花信马行。
芳树晚余红点缀，乱山春入翠纵横。
平州废垒八九里，楚子古藏三四茔。
宇宙不能无变灭，世间修饰欲何成。

[七言律诗]
子房云裔擅英名，位冠枢庭独本兵。
毎愤中原沦半壁，拟将孤剑斩长鲸。
汉中险阻真堪据，关内安危系此行。
勉力功名扶帝业，临风何用怆离情。

[七言律诗]
逍遥翁在此裴回，帝改溪名起石台。
车马到春常借问，子孙因选暂归来。
稀疎野竹人移折，零落蕉花雨打开。
无主青山何所直，卖供官税不如灰。

[七言律诗]
我今作邑水云乡，一到犹疑换俗肠。
况在尘区正纷汩，乍来法界得清凉。
松筠锁雾姿逾秀，楼阁摩霄势欲翔。
更即高僧叩空理，功名富贵尽毫芒。

[七言律诗]
六代兴衰曾此地，西风露泣白苹花。
烟波浩渺空亡国，杨柳萧条有几家。
楚塞秋光晴入树，浙江残雨晚生霞。
凄凉处处渔樵路，鸟去人归山影斜。

[七言律诗]
当年置酒岘山亭，公作新诗我载赓。
疾病尚怜忧似醉，文章还看美如英。
伤哉无复老莱戏，久矣不闻韶乐声。
饥鹄欲飞嗟已老，谬烦江汉借修程。

[七言绝句]
山深地僻人稀到，安得沧浪孺子歌。
缨上本无尘可濯，莫将止水强扬波。

[七言律诗]
常因多病泣途穷，性命于今亦少通。
贵贱固宜常厥德，死生岂足动吾中。
游心自有诗书学，扶病须凭药石功。
否剥亦留归泰复，天时安得久屯蒙。

[七言绝句]
秋水无声泻玉觥，镜奁初启净无尘。
未将滋味夸殊胜，已觉风神最恼人。

[七言律诗]
家在严陵钓渚旁，细涟嘉树拂窗凉。
难医林薮烟霞癖，又出芝兰父母乡。
孤帆好风千里煖，深花黄鸟一声长。
终期金鼎调羹日，再近尼丘日月光。

[五言律诗]
去来何所喜，一雨应澄清。
憔悴有生理，叹嗟成颂声。
酒垆从客醉，村畽问农耕。
深得诹询意，谁能继此行。

[五言律诗]
土甑残炊黍，津航促扣舷。
云迷孝王苑，星认太丘躔。
破瑟弦鹍舞，吟囊锦兽鲜。
晚淮他夜月，离思共娟娟。

[七言律诗]
周行独力出群伦，默默昏昏亘古存。
无象无形潜造化，有门有户在乾坤。
色非色际谁穷处，空不空中自得根。
此道非从它外得，千言万语谩评论。

[七言绝句]
督帐行趋建业东，壮哉迎敌气如虹。
劝君猛舍一腔血，莫学檀公误乃翁。

[七言绝句]
起来无頼晚风狂，便恐飘零损岁芳。
飞燕不持身欲去，绿珠虽坠魄犹香。

[五言律诗]
壮徒恒贾勇，拔拒抵长河。
欲练英雄志，须明胜负多。
噪齐山岌嶪，气作水腾波。
预期年岁稔，先此乐时和。

[五言律诗]
北第琴樽歇，东原旌旆飞。
清风邈无所，此路是长违。
野阔车吞响，天愁日抱辉。
空余门下客，鱼鸟叹何依。

[七言绝句]
行事从来号阔迂，酒闲诗兴便豪觕。
卢公误妾平生事，嫁得东臯卧草夫。

[五言绝句]
巫祝呼神去，缁黄送水还。
若非宿来雨，仙圣亦慙颜。

[七言绝句]
满庭诗境飘红叶，绕砌琴声滴暗泉。
门外晚晴秋色老，万条寒玉一溪烟。

[五言律诗]
小榭无丹雘，低墙略塈茨。
辛勤趋穑事，快活过花时。
懒献嘉禾颂，闲赓滞穗诗。
幸生太平世，不乐复何为。

[五言绝句]
疾始于荣卫，哀哉不豫谋。
贪生讳闻死，天下几桓侯。

[七言绝句]
白鸟营营夜苦饥，不堪薰燎出窗扉。
小虫与我同忧患，口腹驱来敢倦飞。

[七言律诗]
何如深谷一遗人，宴坐经行不累身。
废宅可嗟频换主，凋丛愁见几回春。
尖尖石笑烟笼碧，点点苔钱雨洗新。
堪笑古人非我意，居山多是避强秦。

[五言律诗]
又是听猿吟，如何恨更深。
每因多病日，减却少年心。
冻鹤连岩雪，愁人半夜碪。
故园阻兵革，消息遣谁寻。

[七言绝句]
天花乱落类琼瑶，游赏行人觉路遥。
林畔残枝犹被压，数声佩玉遍青霄。

[五言律诗]
淮野征途人，邻邦莲幕客。
飞鸟逸鞭声，遥山引行色。
归欤况春近，林芳多甲拆。
投宿可收灯，囊中夜光白。

[七言绝句]
平生闻说蒋山勤，今日相逢过所闻。
还似泉公唤居士，一声吹散满天云。

[七言律诗]
朗公垂老尚吟诗，曾泛三湘看九疑。
欲问劳生心扰扰，强酬佳句思迟迟。
红尘策马殊无味，碧嶂携僧自合宜。
共待中条山有雪，寺楼吟尽更同谁。

[七言绝句]
山头分下一泓清，石甃团团瞰小亭。
身在赤城名绛阙，至今潭影照郎星。

[七言绝句]
期会从教迫星火，弦歌我自乐春风。
欲知政理和平处，都在邦人笑语中。

[五言绝句]
江南季秋天，栗熟大如拳。
枫叶红霞举，苍芦白浪川。

[七言绝句]
金弋百战古虔州，滚滚双江日夜流。
杯酒登台同极目，夕阳渔唱起沙鸥。

[七言律诗]
汶水年来涨绿波，先生居此兴如何。
门连别浦闲垂饵，宅枕平沙好种莎。
治水共谁言鲧禹，著书空自继丘轲。
可怜垂白无人问，却伴渔翁著钓蓑。

[五言律诗]
祇怪深居简，徒希逸驾攀。
风清玉田路，云白瑞峰山。
心事吟章外，情文作帖间。
相望初若远，一出本非艰。

[七言律诗]
之径萦纡略彴横，松风和作步虚声。
泉流碧玉千年润，山作灵丹九转成。
琼馆向曾迎帝辇，冰衔今尚带朝缨。
若非悯世天留与，那得华胥梦也清。

[五言绝句]
冰衔常恁么，雪鬓转皤然。
一事差堪喜，诗多似去年。

[五言律诗]
虚窗残烛明，欹枕旅怀清。
永夜起松籁，蒲山疑雨声。
吟余闲景象，道胜小荣名。
钟罢星河曙，悠悠回旆旌。

[七言绝句]
午睡帘栊春日长，半消金鸭水沉香。
隔窗花影时来去，疑有东邻觇宋郎。

[五言律诗]
虽与余香别，何曾别样开。
一花分六出，千叶是重台。
玉洁浑无玷，金黄谩夺胎。
寻思天下白，只合友江梅。

[七言律诗]
身已龙钟不出村，尚能抱瓮灌蔬园。
瓦盆甚朴常盛酒，茅屋虽低可负暄。
锄倦扶藜访邻叟，祭归怀肉遗诸孙。
后生记取耆年语，世世休思入县门。

[七言律诗]
抱疴三月未能瘳，乐事都无祇有愁。
忽觉天香参鼻观，顿令病客展眉头。
拟招宾佐同欢赏，奈怯壶觞且罢休。
却忆向来无事日，年年花下醉千秋。

[七言律诗]
不见诸兄十载稀，重来问事只伤悲。
一家未有中兴地，两地皆成永感时。
道在莫亏清白业，力微空赋鹡鸰诗。
吾门旧庆天如报，会向层霄得桂枝。

[七言律诗]
几夜徒劳梦帝宸，行赀已橐更逡巡。
北山祇合追逋客，南道于今欠主人。
表表德名当世重，堂堂公议有时申。
继今重策冲霄足，鹗表胡宁后隠沦。

[七言律诗]
主人年少已能诗，更有松轩挂夕晖。
芳草似袍连径合，白云如鸟傍簷飞。
但将竹叶消春恨，莫遣杨花上客衣。
若有前山好烟雨，与君吟到暝钟归。

[五言律诗]
餐余行数步，稍觉一身和。
蚕月人家闭，春山瀑布多。
鶑啼声出树，花落片随波。
前路东林近，惭因捧檄过。

[七言绝句]
绿野新晴风日凉，肩舆细路转重冈。
桥边野水侵官道，旋唤渔舟渡夕阳。

[五言律诗]
我生不侥福，始终躬纯臣。
虽更齐楚伪，常障西风尘。
耳顺早引年，挂冠逾八春。
甘与田畯游，遂予胸次真。

[七言绝句]
车尘曀曀惯东西，因览江山得胜奇。
休叹劳生空辙迹，未留勋业也留诗。

[七言律诗]
倚徧阑干指顾间，吟身恨不早生翰。
几多风月闲中占，一望江湖眼界宽。
胥浪掀天秋际阔，逋梅得月夜深寒。
有时听得渔歌晚，惊起沙鸥雪一团。

[七言律诗]
跨海为桥布石牢，那知直下压灵鳌。
基连岳屿规模壮，势截渊潭气象豪。
铁马著行横绝漠，玉鲸张鬣露寒涛。
缣图已幸天颜照，应得元丰史笔褒。

[七言律诗]
饱来扪腹绕村嬉，北陌东阡信所之。
女手采余桑鬰鬰，烟芜生遍冢累累。
高林日暮无莺语，深巷人归有犬随。
东走郡城逾十里，好风劳送角声悲。

[七言绝句]
鳞差甲子渐衰迟，依旧年年困乱离。
八月夜长乡思切，鬓边添得几茎丝。

[五言律诗]
西晋登贤日，东堂第一人。
竞推天下士，争辟幕中宾。
故国无乔木，流风及搢绅。
新阡广陵上，荒草欲含春。

[七言绝句]
迂儒法士就鸡连，犹复拘拘诧瓮天。
度外有人能好客，一樽容我赋超然。

[七言绝句]
南枝不与北枝同，及早开时及早空。
莫笑北枝开较晚，前头毕竟有春风。

[七言绝句]
沙河帘幙近苍穹，芍药丝头十里风。
谁道升平本无象，江都花是旧时红。

[七言律诗]
锦为行障绣为衾，不杀猩猩色已深。
花谱扬名居一品，药栏才见赏千金。
谁忘正为褰珠箔，得意惟能挑玉琴。
洛水桥南三月里，两无言语各知心。

[五言律诗]
为郎日赋诗，小谢少年时。
业继儒门后，心多道者期。
晚回长乐殿，新出夜明祠。
行乐西园暮，春风动柳丝。

[五言律诗]
灵宇祈昭霁，还车已报晴。
高空开旷荡，远树见疏明。
踊跃增行旅，歌谣徧耦耕。
今年书大有，香饭亦炊秔。

[七言律诗]
人家禊祓竞攀追，刺史春游正此时。
羯鼓声中花作锦，壶筹多处酒为池。
绝须丝竹娱安石，賸有篇章付雪儿。
闻道续貂容下客，老无佳句坐荒嬉。

[七言绝句]
草堂虚洒待高真，不意清斋避世尘。
料得焚香无别事，存心应降月夫人。

[七言绝句]
瘴塞巴山哭鸟悲，红妆少妇敛啼眉。
殷勤奉药来相劝，云是前年欲病时。

[七言律诗]
身世悠悠我此行，溪边委辔听溪声。
散材畏见搜林斧，疲马思闻卷旆钲。
细雨足时茶户喜，乱山深处长官清。
人间岐路知多少，试向桑田问耦耕。

[五言律诗]
已赡经时策，仍轻许国身。
攘戎先政事，强本即精神。
禹贡山川阔，尧天日月新。
至诚驯暴逆，玉笏动严宸。

[七言律诗]
口厌含香握厌兰，紫微青琐举头看。
忽惊鬓后苍浪发，未得心中本分官。
夜酌满容花色暖，秋吟切骨玉声寒。
承明长短君应入，莫忆家江七里滩。

[七言绝句]
玉盘金盏世称珍，天酒琼浆晓自盈。
天为我贫都乞我，我虽不饮亦关情。

[七言绝句]
载酒欲寻江上舟，出门无路水交流。
黄昏独倚春风立，看却花开触地愁。

[七言绝句]
集仙仙客问生涯，买得渔舟度岁华。
案有黄庭尊有酒，少风波处便为家。

[七言绝句]
续命彩丝登茧馆，长生金箓献琳宫。
百灵拱卫天居峻，万国欢康帝业隆。

[七言绝句]
游从每笑未经旬，祇有为僚分已亲。
自古论交何待久，白头往往却如新。

[七言律诗]
灵祠躬祷极伸虔，唯恐愆阳病晚田。
不恨高楼空宴月，却欣丰泽入民天。
且歌多稼将栖亩，莫赋嘉期动隔年。
媿误宾轩侵夜散，阻看银界烂三千。

[七言律诗]
山有篮舆步有舟，放翁身健得闲游。
羊牛点点日将夕，蒲柳萧萧天正秋。
细径僧归云外寺，疏灯人语酒家楼。
归途更爱湖桥月，独倚阑干为小留。

[七言绝句]
点墨如将当已长，分明白饭糁椒姜。
出门相送都无说，堂下秋花自吐香。

[七言绝句]
我有孤舟自天地，沙头问渡苦无人。
谁家贾舶浮溟渤，脱命蛟龙亦损神。

[七言律诗]
玩透羲爻未画前，今时天即古时天。
回空其庶亦其庶，轲死不传焉不传。
积愤淫伤诗未削，暗筹微婉史谁编。
继周百世民彝在，岂为兴亡有变迁。

[五言律诗]
翼翼高旌转，锵锵凤辇飞。
尘销清跸路，云湿从臣衣。
白羽摇丹壑，天营逼翠微。
芳声耀今古，四海警宸威。

[七言绝句]
饶阳接种江南少，越上楞梅天下无。
梅熟应同儿辈吃，有兄八十住东吴。

[五言律诗]
暮云含雨意，江路转凄清。
夜泊扁舟处，时闻孤雁声。
莫愁秋欲老，只是客关情。
不信他乡恨，吟边分外生。

[五言律诗]
玉历当千运，天潢第一源。
本支尧百世，有道宋曾孙。
接武前星曜，依光太极尊。
年年会庆节，更庆茁兰孙。

[七言律诗]
层墀班序列华绅，万岁声中八宝陈。
映日浮筠盈黼座，如虹佳气绕枫宸。
珍符休显光图牒，惠泽汪洋浃士民。
天佑圣神方锡羡，从兹诸福与诗新。

[七言绝句]
穷甚亦须缾有粟，天寒可遣妇无裈。
杜鹃不大知人意，归计应须与细论。

[七言绝句]
暂别扬州十度春，不知光景属何人。
一帆归客千条柳，肠断东风扬子津。

[七言绝句]
九月风高未授衣，灯前轧轧夜鸣机。
困来不觉支颐睡，鼠啮丝头四散飞。

[七言律诗]
茫茫宇宙事如何，夕菊朝兰宛转歌。
陌上柳条谁折尽，客中秋思夜来多。
阳春欲奏朱弦断，江水长流白鸟过。
一自五湖人散后，更无魂梦出烟萝。

[七言律诗]
结缘无成谩学书，倦飞犹自拣庭梧。
不离文字添衰鬓，已外声名谢壮图。
伯畧莫教累恩泽，儒诗何事污裙襦。
从今便觉高擡眼，不要奄奄学志蝓。

[五言律诗]
常记游灵境，道人情不低。
岩房容偃息，天路许相携。
霞散曙峰外，虹生凉瀑西。
何当尘役了，重去听猨啼。

[七言绝句]
严城鼓角送钟声，顷刻三更四五更。
却是邻家鸡唱准，不差消息已天明。

[七言律诗]
绣衣三峡始归来，孤迹青天道上回。
牛马经年驰使檄，云霓终日望行台。
鹓鸿去势看千里，桃李遗芳占一栽。
都邑群公如见问，漳滨衰病已难材。

[七言律诗]
蒙谷山低碧海枯，仲君闲坐说麻姑。
遥天鹤语知虚实，长夜神光竟有无。
秘祝斋心开九转，侍臣回首听三呼。
交朋漫信文成术，短烛瑶坛漏满壶。

[五言绝句]
野花成子落，江燕引雏飞。
暗草薰苔径，晴杨拂石矶。

[七言律诗]
铁凿金锤殷若雷，八滩九石劒棱摧。
竹篙桂檝飞如箭，百筏千艘鱼贯来。
振锡导师凭众力，挥金退傅施家财。
他时相逐西方去，莫虑尘沙路不开。

[七言绝句]
矍铄平生善用兵，论他薏苡得贪名。
不因渴骥遗踪在，谁识将军到底清。

[五言律诗]
觅橙曾有句，乞竹可无诗。
好辍东南干，同为风月期。
根丰宜地力，萌达趁春时。
他日如相过，清阴满酒巵。

[七言绝句]
弟兄虽幸忝朱轮，各是人间五十人。
只合共娱千岁母，可能少补二州民。

[七言绝句]
涌金门外看花朝，步去船归不见遥。
一派笙歌来水上，鹭鸶飞过第三桥。

[五言律诗]
双石唐余物，来兹孰记年。
嵌空危砌下，怪丑好花前。
名氏坳犹刻，藤萝穴任穿。
最宜秋后看，班驳藓痕圆。

[七言绝句]
短帽轻衫亦复家，前村后陌柳初花。
不须多学舞雩兴，随分春光管领些。

[七言绝句]
九关深处锁仙家，缥缈清都定不遐。
草木曾留高庙跸，香灯常带紫宸麻。

[七言律诗]
渡口人疏黯翠烟，登临犹喜夕阳天。
残云右倚江都树，远水南回建业船。
山引乱猿嘷古寺，电驱甘雨过闲田。
季鹰死后无归客，江上鲈鱼不直钱。

[五言绝句]
滩头鸣榔去，偃仰醉霜月。
意倦早归来，风波渺愁绝。

[五言律诗]
久有归耕意，西山百亩田。
雪来殊不恶，酒熟自相便。
一被簪裳裹，长遭罗网牵。
飞霙迫残腊，愁思渡今年。

[五言律诗]
清晓出江城，波平觉棹轻。
烟荷学人老，风柳作秋声。
岁稔时无事，心和物有情。
客来慵与语，苦苦问功名。

[五言律诗]
天下两黄檗，此中山是真。
碑看前代刻，僧值故乡人。
一宿禅房雨，经时客路尘。
将行更瞻礼，十二祖师身。

[七言律诗]
平生性酷爱江山，今日江山满目前。
明月清风人寂寂，淡烟轻霭露涓涓。
波声撼岸连淮壤，鴈阵惊寒入楚天。
慨念往来成底事，一杯浊酒且安眠。

[七言绝句]
寒星万点御香飘，和气潜回积雪消。
盈耳嵩呼声不绝，熙熙春意入箫韶。

[五言律诗]
秋心惊杵急，远目见潮回。
衰日可爱也，楚风真快哉。
卷开前圣对，竹动故人来。
去鲁迟休怪，谋身耻自媒。

[七言律诗]
曾扣禅扉喜接陪，师将境物谕轮回。
灯笼不灭心中火，香印空残死后灰。
绵邑难留真锡驻，临邛还庆法堂开。
临邛绵邑何分别，无去无来无去来。

[五言绝句]
天上无弥勒，地下无弥勒。
打破太虚空，如何寻不得。

[七言绝句]
何事霜天月满空，鹂雏百啭向春风。
邻家思妇更长短，杨柳如丝在管中。

[七言绝句]
蛾眉对歌舞凉伊，舞身还逐歌声齐。
卷花万段忽进酒，鬭高蝴蝶飞来低。

[七言律诗]
镜里流年两鬓残，寸心自许尚如丹。
衰迟罢试戎衣窄，悲愤犹争宝剑寒。
远戍十年临的博，壮图万里战皋兰。
关河自古无穷事，谁料如今袖手看。

[五言绝句]
礼律通称母，宁分继与亲。
乃知履霜子，绝似卧冰人。

[七言绝句]
鸬鹚源畔数人家，匼匝青罗布障遮。
胥口山前沽酒市，钓船相逐买鱼虾。

[七言律诗]
京城汩没兴如何，归棹翩翩返薜萝。
尽室生涯寄京口，满床图籍锁岩阿。
六朝人物东流尽，千古山河北固多。
为借文殊方丈地，中间容个病维摩。

[七言绝句]
十首诗篇久弃遗，偶翻故箧有光辉。
恰如建鼓求亡子，一日门前忽自归。

[七言律诗]
疉鼓鸣笳太守船，都人倾注似登仙。
旧游俯仰成陈迹，离思纷纭遶别弦。
愁目青枫空自极，素书双鲤不忘传。
恐君未得江湖乐，追诏方将急用贤。

[五言律诗]
午夜更漏里，九重霄汉间。
月华云阙迥，秋色凤池闲。
御锦通清禁，天书出暗关。
嵇康不求达，终岁在空山。

[七言绝句]
昔见将军破虎鞯，玉堂曾共扫千言。
功名老去皆蹉跌，相见谆谆劝学仙。

[七言绝句]
阴云著地无精光，细雨翳日看微茫。
千里江山在何处，心怜社燕冲风翔。

[七言绝句]
少小离家老大回，乡音难改鬓毛衰。
儿童相见不相识，借问客从何处来。

[七言绝句]
刘郎不用闲惆怅，且作花间共醉人。
算得贞元旧朝士，几人同见太和春。

[五言律诗]
雪后柳条新，巴陵城下人。
烹鱼邀水客，载酒奠山神。
云去低斑竹，波回动白苹。
不堪逢楚老，日暮正江春。

[七言绝句]
空里形骸梦里身，梦中身世莫追寻。
可怜一脉岩前水，流入人间古到今。

[七言绝句]
凡木无端折大风，玉摧成竹救无从。
我来急召邻翁语，为护春筠长箨龙。

[七言律诗]
承明不许曳朝衫，流落江湖默避谗。
海气无时成雾雨，鱼租终岁杂腥咸。
喜逢晴日听鸣鹤，却倚津亭数去帆。
可是绛侯轻贾谊，自无张禹托萧咸。

[七言绝句]
我匪悦云云悦我，云兮与我一无心。
知君只爱云中隠，不肯出山无处寻。

[七言绝句]
隔一青山能几里，频频聚首约方来。
生涯冷淡浑如此，输与斑衣学老莱。

[七言律诗]
归思啼禽日夜催，宝书临罢意徘徊。
榆钱满地买春去，岳色渡江排闼来。
行乐风光清梦晓，卧披烟雨曲屏开。
兴来敏速诗千首，落笔人惊挟怒雷。

[五言律诗]
家虽在城阙，萧瑟似荒郊。
远去名利窟，自称安乐巢。
云归白石洞，鹤立碧松梢。
得丧非吾事，何须更解嘲。

[七言绝句]
更将何面上春台，白事无成老又催。
唯有落花无俗态，不嫌憔悴满头来。

[五言律诗]
倏忽秋又尽，明朝恰立冬。
细倾碧潋滟，喜对白芙蓉。
问信迟宾雁，催寒有响蛩。
暝烟都不见，闻得望□钟。

[七言绝句]
一奋冲天跨六州，生前天已怒旄头。
开何有意容王猛，肯使鱼羊食不留。

[五言律诗]
初夜凉生早，微云卷太空。
灯悬松竹露，帘卷薜萝风。
可笑千年事，能将一念通。
相逢禅客间，细细话吾宗。

[五言绝句]
五色曾呈瑞，绿毛从古稀。
碧潭凝染色，逐藻长毛衣。

[七言绝句]
晓山初霁雪峰高，渔钓牛蓑且遁逃。
昼梦不成吟有兴，便攀龙眼醉香醪。

[七言律诗]
五噫休作不平鸣，世事悠悠弈一枰。
歌有红儿休用比，酒无白堕亦须倾。
青山倘是埋骨好，素发何嫌照眼明。
鼎鼎百年三万日，晓烟收尽暮云横。

[七言绝句]
槎牙鸟道没人烟，狼虎交横马不前。
回首青山藏白跖，万州城下草连天。

[七言绝句]
餠吃红绫空复忆，钱分白打底曾知。
推排风雨清明过，只有梨花三两枝。

[五言律诗]
百六消氛雾，东南立际蟠。
统传三圣后，枕奠百年安。
不识游畋乐，深知稼穑难。
何人青史上，敢作汉唐看。

[七言律诗]
千载吾家得郑君，至今情义蔼于春。
向人心事缁衣武，伴我躬耕谷口真。
父老尚谈宣幕事，世科元是探花人。
朱庭玉色浑相似，曾向冰绡识寿神。

[五言律诗]
为爱山宜隠，从教世莫知。
虚心观象纬，戏墨出蛟螭。
诗卷今余事，丹炉彼一时。
宜山子姚子，千载共风期。

[七言绝句]
不见先生已六年，湖团只是旧山川。
我携茗酒奠荒草，寒雨吹风泪湿烟。

[五言律诗]
海雾看如洗，秋阳望却昏。
光明疑不夜，清莹欲无坤。
扫掠风前坐，留连露下尊。
苦吟应到晓，况有我思存。

[七言律诗]
架壁珍藏万古书，世间清绝在吾庐。
缘瓶香破分家酿，曲圃云开剪露蔬。
白日渐随秋意短，故人尽向老来疎。
今年种得回蜂菊，乱点东篱玉不如。

[七言律诗]
坐阅人间几百年，双趺浑似后来禅。
空空明镜台前地，寂寂红尘境外天。
风动法林从虎过，云生咒钵解龙眠。
至今月到层楼上，应共祥光午夜圆。

[七言律诗]
皇心精祷动昭回，嘉雪乘时弭岁灾。
先作飞霙随腊舞，便含膏泽趁春来。
天渊百顷移星汉，禁籞千枝傲岭梅。
一曲巴人虽下里，愿持欢意助康哉。

[七言律诗]
出入台阶谢奋庸，白头持节更为公。
临民不称瞻岩尹，慰俗犹依赠扇风。
天许云鸿矰缴外，世怜池鹜稻粮中。
一闻丽唱情何极，心结平津旧阁东。

[五言律诗]
世事人情了，年华鬓发侵。
平生忧国泪，老去恋乡心。
四壁家千里，三秋书万金。
号寒小儿子，念汝故情深。

[五言绝句]
风暖轻拖练，天寒皱作𫖇。
江湖只如此，今古几消磨。

[七言律诗]
天边鸿鴈会高飞，白髪婆娑敢庶几。
哭子泪干心尚折，还山计就事仍非。
交游几处闻捐玦，岩阜何人自采薇。
海角再逢残岁雨，懒将梅叶洗征衣。

[七言绝句]
十里莲塘路不赊，病来帘外是天涯。
烦君四句遥相寄，应得诗中便看花。

[七言律诗]
复岭重冈烟霭深，晚年多病觉难任。
他乡一日如三岁，远路家书抵万金。
流水可怜君未息，白云谁似尔无心。
天寒日暮双飞鸟，寂寂归栖只旧林。

[七言绝句]
江南费尽春风力，岭头驿使无消息。
有人赠我一枝花，满面春风与春色。

[七言绝句]
初度重逢巽上坤，庭闱应念子生孙。
好将吉语传金母，更把归音报玉昆。

[七言绝句]
雨换新凉秋兴浓，流萤明灭绿杨中。
庭虚池印一方月，楼静簷披四面风。

[五言绝句]
山以感为名，可见天地情。
万籁恬不作，风来自松声。

[五言律诗]
故人夜相过，秉烛为开席。
车马立在门，罇酒岂暇索。
亹亹别后言，怱怱恨将适。
既去暝色合，不可见行迹。

[五言绝句]
无花地亦香，有鹤松多直。
向此奚必孤，山僧尽相识。

[五言律诗]
骊阜镇皇都，銮游眺八区。
原隰旌门里，风云扆座隅。
直城如斗柄，官树似星榆。
从臣词赋末，滥得上天衢。

[七言律诗]
一笑相逢水一涯，近簷犹记旧相知。
似矜冰玉非凡骨，终倚雪霜开好枝。
新绿成阴无几日，微酸著子亦同时。
诸公忍袖和羹手，空赋西湖处士诗。

[七言绝句]
红红紫紫尽纭纭，韵处终输庾岭君。
未说玉花冰雪骨，新阴先绿半春云。

[七言绝句]
搆得先天那一机，胸中字脚没星儿。
直从千圣头边坐，不许儿孙取次知。

[五言律诗]
暮年无杂虑，何事更关情。
入市非求利，居山岂为名。
诚存心自逸，足健步常轻。
却是行游处，春风日日生。

[五言律诗]
峡内淹留客，溪边四五家。
古苔生迮地，秋竹隐疎花。
塞俗人无井，山田饭有沙。
西江使船至，时复问京华。

[七言律诗]
喜逐秋风马后归，及君犹未戍瓜时。
尽倾无底囊中语，细读新吟卷里诗。
好趣莫教儿辈觉，此心惟有故人知。
只愁天欲孤笼翼，早晚芙蓉在绿池。

[五言律诗]
星汉夜牢牢，深帘调更高。
乱流公莫度，沉骨妪空嘷。
向月轻轮甲，迎风重纫绦。
不堪闻别引，沧海恨波涛。

[七言绝句]
巡吹慢遍不相和，暗数看谁曲校多。
明日棃花园里见，先须逐得内家歌。

[五言律诗]
湖海重相面，干戈早脱身。
亦知怀琰琬，宁肯就风尘。
船泛东吴夜，梅寻故国春。
毛锥有持护，如子岂长贫。

[七言律诗]
绿简朱书自叩真，复炉香雾晚𬘡缊。
雪花便作茶花白，春色还随月色新。
江涨不忧堤万丈，年丰何啻粟千囷。
微生只拟休官去，拜胙归来吉梦频。

[七言律诗]
风报轻寒入暮天，滞行多被酒留连。
花村无月路全黑，竹屋有灯人未眠。
云气苍茫沉远树，春心浩荡怯啼鹃。
忽晴又雨都无准，泥污吟衫亦懒湔。

[五言律诗]
风波行险道，万里绝人烟。
几个下番客，经年渡海船。
人皆贪舶货，我独惜青钱。
囗囗囗囗囗，留心禁漏川。

[五言律诗]
穷途有快意，辟席得异闻。
青天千万里，翳日带烟云。
今者君子后，满窥崔蔡文。
当此阵堂堂，叹我提孤军。

[五言律诗]
五岭天无雁，三巴客问津。
纷纷轻汉暮，漠漠暗江春。
青草连湖岸，繁花忆楚人。
芳菲无限路，几夜月明新。

[七言绝句]
橘下凝情香染巾，竹边留思露摇身。
背烟垂首尽日立，忆得山中无事人。

[五言绝句]
一径数里间，巉岩镇幽谷。
中夹清溪流，白云长断续。

[七言绝句]
肝胆轮囷本致君，衡山一片尚愁云。
可备恤典埋归骨，好爵翻令及后昆。

[五言绝句]
即今非见面，昔日不闻名。
一句添三句，篇章凑不成。

[七言律诗]
仿佛曾游岂梦中，欣然鸡犬识新丰。
吏民惊怪坐何事，父老相携迎此翁。
苏武岂知还漠北，管宁自欲老辽东。
岭南万户皆春色，会有幽人客寓公。

[七言律诗]
石磴𡼭嵚□□□，坐来心迹自双清。
不知浑沌何年凿，便有婵娟一镜明。
周穆马蹄何寂寞，谢公屐齿□□□。
□然欲御长风□，□□烟云脚底生。

[五言律诗]
那有贤贰车，抗节今无侪。
拄笏看千峰，冷风散虚斋。
庄陵一丝绝，白云锁双崖。
曷时从君游，聊以纾余怀。

[七言律诗]
西伯已招二大老，东邻更弃三仁人。
元龟遂讫商家命，白马永为周室宾。
抱器幸存天凤祀，丧邦都为牝鸡晨。
可怜长发源流远，旧国犹存庙树春。

[七言绝句]
锦屏残睡思忡忡，心绪无聊酒易中。
柳院藓厅慵不到，斑鸠啼煖落花风。

[五言律诗]
老去心犹壮，诗成喜欲颠。
时危思报主，穷极待呼天。
归梦先湖外，离情到酒邉。
晚来风更恶，舟卧不成眠。

[七言绝句]
海潮溪鹭绝纤尘，酒浪灯花自在春。
醒眼莫嫌长醉客，回头俱是幻泡身。

[七言律诗]
荒僻淹留岁已深，解龟无计恨难任。
守方半会蛮夷语，贺厦全忘燕雀心。
夜静倚楼悲月笛，秋寒欹枕泣霜砧。
宦情总逐愁肠断，一筯鲈鱼直万金。

[五言律诗]
阴云浓压野，风猎树高鸣。
寒禽并枝立，颇以见物情。
目前两稚子，为慰岂异卿。
欲置一壶酒，且独对妇倾。

[五言律诗]
空城鸟欲栖，渐夕收炎暑。
槐叶绿生风，椿花落如雨。
出门何所适，有口不敢语。
披豁向青天，望销云一缕。

[五言律诗]
塞上青云暗，天涯碧草微。
人情殊念远，客意自怀归。
孤宦甘循默，亨涂会奋飞。
田游如入蜀，肯鸟亦庭闱。

[七言律诗]
尽室飘零去上都，试于溱洧卜幽居。
不从刺史求彭泽，敢向君王乞镜湖。
平日甚豪今潦倒，少年最乐晚崎岖。
故人鼎贵甘相绝，别后君须寄一书。

[七言绝句]
二曲溪边万木林，水环竹石四时清。
渔歌櫂入斜阳里，隔岸时闻一两声。

[七言绝句]
玄圃筵开物外春，万仙欢笑动精神。
蟠桃种子今犹在，谁是三千年后人。

[七言绝句]
君子惟宜以懿文，后生轻进附佥人。
竹枝空有蛮歌怨，争似当年略转钧。

[七言律诗]
坐听严更一再通，卓肩搜句夜虫同。
拜嘉杰作开囊锦，似为衰翁疗首风。
紫诰君宜步西掖，苍颜我欲隠东蒙。
鞬櫜文陈甘三舍，百胜将军正总戎。

[七言律诗]
退之作文自天巧，读者未免加人私。
纸尾连衔行鴈鹜，同僚翻作刻木期。
句读中分肯趣短，一辈抱睨何多为。
自唐及今袭讹舛，文公有神应点嗤。

[七言绝句]
因病经旬不赋诗，无诗病思转难支。
今朝诗句未成了，已觉全无病可医。

[七言律诗]
终南频月晦峰峦，一雨民心万事宽。
救彻旱苗充岁望，洗开山色与人看。
半天横示全秦壮，积雪高连太白寒。
欲识众多欣幸意，送湫歌舞满长安。

[七言律诗]
郊原野老带经锄，童稚何知竞挽须。
我亦弥年躬井臼，儿能终日课樵苏。
颇思鸥阁仍虬户，那似松醪伴酪奴。
志大才疏苦多累，真须鹿鹿效周谟。

[五言律诗]
衣冠零落久，今日事堪伤。
厨起青烟薄，门开白日长。
残梅欹古道，名石卧颓墙。
山色依然好，兴衰未可量。

[七言律诗]
金隄不复上蹒跚，矍铄何劳强据鞍。
从我泥中甘蠖屈，看他高处作鹏抟。
锦江春色能供醉，濠上游鱼亦可观。
闻有平沙邀晚步，定随明月下林端。

[七言绝句]
路入青松翠霭间，斜阳倒影入溪湾。
此中猿鹤休相笑，谢傅东归自有山。

[七言绝句]
猿愁鱼踊水翻波，自古流传是汨罗。
苹藻满盘无处奠，空闻渔父扣舷歌。

[七言律诗]
新阳一信迸黄钟，春到分枝若木丛。
天为万人生李晟，朋来三寿颂僖公。
松林古佛烧香报，粟洞群仙注福同。
欲识东岩长寿相，只看台背更方瞳。

[七言绝句]
石坡泥浅无虫蚓，小竹才高一尺余。
独自行行无可啄，低头努觜欲何如。

[七言律诗]
竹林啼鸟不知休，罗列飞桥水乱流。
触散柳丝回玉勒，约开莲叶上兰舟。
酒边旧侣真何逊，云里新声是莫愁。
若值主人嫌昼短，应陪秉烛夜深游。

[七言律诗]
偶临群彦䜩公堂，老去斯庄莫遣荒。
东道主人如谢守，西阶重客欠王郎。
不能席上题鹦鹉，争免池边夺凤凰。
圣世英贤俱入彀，岂论狗监与鹰坊。

[七言绝句]
东里素帷犹未彻，南邻丹旐又新悬。
衡门蜗舍自慙媿，收得身来已五年。

[七言绝句]
金谷园中莺乱飞，铜驼陌上好风吹。
城东桃李须臾尽，争似垂杨无限时。

[五言律诗]
露颗珠团团，冰肌玉钏寒。
杏梁栖只燕，菱镜掩孤鸾。
残树枯黄遍，圆荷湿翠干。
绣帘生色画，窗下带羞看。

[七言律诗]
当道朱门白昼扃，高堂歌吹久无声。
古窗积雨昏残画，朽树经阴长寄生。
门下老人时洒扫，旧时来客叹平生。
艳姬骄马知何处，独有庭花春正荣。

[五言绝句]
霜凌溪竹寒，云外叠峰峦。
谁人知此意，独坐且深观。

[七言律诗]
潇湘江头三月春，柳条弄日摇黄金。
鹧鸪一声在何许，黄陵庙前烟霭深。
丹青欲画无好手，稳提玉勒况今久。
马蹄不为行客留，心挂长林屡回首。

[七言律诗]
云岊苍鬰照城郛，奕叶乡州拥使符。
昼绣愈知今日贵，子庭犹忆向时趋。
故新笥绶薰相续，前后郊棠影不孤。
绛帐诸生今史氏，炙青容补世家无。

[五言律诗]
石梁度空旷，茅屋临清炯。
俯窥娇饶杏，未觉身胜影。
嫣如景阳妃，含笑堕宫井。
怊怅有微波，残粧坏难整。

[七言绝句]
怒激三军岂足言，汉庭股战始能贤。
齐卿不及公侯贵，擎跽偷生雄雉前。

[七言律诗]
鬰葱佳气护天台，衔尾茸题隘路槐。
金箭忽鸣衡漏尽，火城争扑相车来。
黄人日映仙盘上，阊阖天随禁钥开。
规地凝深谁得见，渚鸾雝鹭自趋陪。

[七言律诗]
湘江晓月照离裾，目送车尘至欲晡。
归路新诗合千首，几时乘兴更三吾。
眼边俗物只添睡，别后故人何似臞。
尚策爬沙追历块，未甘直作水中凫。

[七言绝句]
食观本草岂非痴，二果甘滋可养脾。
耄智自知无益处，肉身安得有轻时。

[七言律诗]
太湖万穴古山骨，人结峰岚势不孤。
苔径三层平木末，河流一道接墙隅。
已知谷口多花药，祇欠林间落狖鼯。
谁侍巾鞲此游乐，里中遗老肯相呼。

[七言绝句]
乍来忽去为谁忙，短气抽教强作长。
道是渠侬声不歇，一吟一续万低昂。

[七言绝句]
村深谷鸟近人鸣，暮霭收时雨又晴。
极目春山随处好，笋舆穿尽绿阴行。

[五言律诗]
德配程休甫，名高鲁季姜。
宠荣苍玉珮，宴梦郁金堂。
白日期偕老，幽泉忽悼亡。
国风犹在咏，江汉近南阳。

[七言律诗]
圣心天意两无违，露洒文昌若应机。
甘自蜜房分瑞液，莹疑蟾窟借圆辉。
遍装丛柳春争丽，高应晴空午不晞。
岂止臣民胥鼓舞，故应殊裔亦心归。

[七言绝句]
头痛牙疼三日卧，妻看煎药婢来扶。
今朝似校擡头语，先问南邻有酒无。

[五言律诗]
十日九自病，偶平还苦吟。
万金无枉志，千古有遗心。
静隐支凭几，寒搔髪解簪。
南风久寂寞，谁继五弦琴。

[七言律诗]
一床破帐护衰翁，席卷俄随掠骑东。
与妇同围肤炭火，呼儿排作肉屏风。
从来不起羊羔想，困倒何妨蝶梦通。
乱世流离多露宿，盖头有屋未为空。

[七言绝句]
作桥聊结众生缘，不计全家落瘴烟。
内翰翻身脱犀带，黄门劝妇助金钱。

[七言绝句]
古于生死验交情，何况台欹沼渐平。
不是刘君同郑老，苔深草合断人行。

[七言绝句]
伯兄廼汉司徒掾，季子亦唐行秘书。
只愿荆花常烂熳，莫令瓜蔓稍稀疎。

[七言律诗]
不寄斜封岁已余，那闻异县更移居。
覊怀易动野马也，归梦自成胡蝶与。
有宅一区如子少，受薪十束见予疏。
摇知富有千头橘，奉乞当年种树书。

[七言绝句]
绿杨何处不相逢，到处伴他花草红。
只为人闲苦离别，更无情绪管春风。

[七言绝句]
梅山半载在城中，带得山闲物外风。
随境动时元自静，与人和处底须同。

[五言律诗]
富贵良非愿，乡关归去休。
携琴已寻壑，载酒复经丘。
翳翳景将入，涓涓泉欲流。
老农人不乐，我独与之游。

[七言绝句]
本无极老谓主静，不远复翁言内腴。
纸上仙方谁解服，尾公羽化上天衢。

[五言律诗]
来偿绮语债，各已鬓星星。
宿债吾方困，迷涂子遽醒。
真为镜空老，不负佛名经。
一纸龙钟语，怜君独肯听。

[五言绝句]
赵州放下著，碓觜忽生花。
虽然无一事，验尽当行家。

[七言律诗]
览镜无方染白髭，垂车有疏叩丹墀。
故将军老班师后，村校书贫散学时。
百岁电光俄变灭，一场春梦莫寻思。
篱边尚有开残菊，乱插乌巾策杖嬉。

[七言绝句]
衰草连云鸦乱飞，荒城寂历澹寒曦。
屋庐烧尽民居少，祗有青山似昔时。

[七言律诗]
陇首欲看飞去云，槎头安得卷轻轮。
流乌不转天边日，乘马犹知果下人。
空渴魏台冰在井，从悲楚客泪缘巾。
炎炎赫日偏憎老，眼耳昏聋半塞尘。

[七言律诗]
持节南来耸百城，就分帅阃握边兵。
尽令殊俗窥风采，更许佳山托姓名。
岘首要须刊伟迹，习池底事著狂生。
风流人物今宗主，物物俱蒙不朽荣。

[五言律诗]
雨为华筵止，晴牵饮兴长。
管弦随昼永，罗绮散风香。
卫仗留春碧，宫衣想赭黄。
明年今日事，归捧祝尧觞。

[七言律诗]
春风射雉苑城旁，走马还来入醉乡。
夜暖酒波揺烛焰，舞回粧粉铄花光。
浮生一笑常难必，此乐它年未易忘。
莫作五陵豪侠看，奚奴归路有诗囊。

[七言绝句]
月中丹桂昔谁栽，经岁光华十二回。
正似此花多意思，一番红过一番开。

[七言绝句]
人生七十古来稀，今日愚年已及期。
从此光阴犹不测，只应天道始相知。

[七言绝句]
僧舍生涯只且然，养他行者不须钱。
龙潭莫问僧参得，吹灭灯时各自眠。

[七言律诗]
夫子终年醉不醒，若为问我故丁宁。
书因遣仆驮黄檗，诗许登山𣃁茯苓。
畴昔但知悲骥老，即今谁不羡鸿冥。
清宵定许敲门否，拟问黄庭两卷经。

[七言绝句]
我已兼程无脚力，君犹追路有襟期。
从今月下共花下，谁复醉吟先和诗。

[五言律诗]
野人住山中，不见山色好。
我行久尘土，窥览慰怀抱。
禹稷不乏人，翻焉忆商皓。
使我有以食，甘于此山老。

[七言绝句]
千里长河一旦开，亡隋波浪九天来。
锦帆未落干戈起，惆怅龙舟更不回。

[五言律诗]
谁言肤寸像，胜力妙人天。
欲疗众生病，阴扶济世贤。
身微须覆护，眼净照几先。
岂为成功报，犹应历劫缘。

[七言绝句]
营垒家家说望夫，将军志远在余吾。
从来万甲千金费，曾有因粮事也无。

[五言绝句]
久历金门贵，未酬黄屋知。
如闻天禄客，抱恨作铭时。

[七言律诗]
揽辔丹青久更恬，挂冠高处静尤厌。
情田不是年年熟，世味安能种种廉。
虎鼠乘时争用舍，鸢鱼适意自飞潜。
也应及取仙舟下，同向南山看水帘。

[五言律诗]
数茎幽玉色，晓夕翠烟分。
声破寒窗梦，根穿绿藓纹。
渐笼当槛日，欲碍入帘云。
不是山阴客，何人爱此君。

[五言律诗]
愁烟暗鼎湖，龙驭入清都。
陟降红云陛，陪歆赤帝云。
亮阴真圣嗣，遗诏尽嘉谟。
尚见孤臣泣，蒙知直殿庐。

[七言律诗]
北都两去不辞勤，仕路论材况出群。
一相开藩尝负弩，三年通籍更从军。
清谈犹得当时事，遗爱应从此日闻。
我忆荆溪山最乐，看君摩翮上青云。

[七言律诗]
一百五夜对明月，二十七种无蔬柈。
莫嫌万点飞花恨，且结三人对影欢。
流落忽成身老大，乱离谁不涕阑干。
颠狂自笑那能寐，立尽春风午夜寒。

[七言绝句]
绣帘直下整云鬟，歌舞丛中强自懽。
兴尽归来太多事，不如高卧学袁安。

[七言绝句]
君家兰杜久萋萋，近养菖蒲绿未齐。
乞与幽人伴岑寂，小窗风露日低迷。

[七言绝句]
登高立马瞰晴川，四面平林接暝烟。
东望不堪频极目，归心已度鸟飞前。

[七言律诗]
诗人索诗无乃俗，我乎索之更虚辱。
从来东郭滥吹竽，缪使尾续阳春曲。
此腹涸矣劳诛求，我老知耻吾罢休。
使君拂云敞新楼，且可一醉同楼头。

[七言绝句]
潇洒使君风度峻，神仙谪堕在人间。
只今坐啸凝香处，帝赐罗浮作镇山。

[五言绝句]
忆昨艘檝间，月白云水暮。
妙语同赏心，请君来重赋。

[七言律诗]
野果山蔬未要多，浊醪清酒尽从他。
不于两盏三杯里，奈此千愁百恼何。
山倒莫教扶玉树，尊空别得借银河。
少陵一语君知么，不见堂前东逝波。

[七言绝句]
客居平日有谁亲，一别三年百病身。
为道难言轻感慨，羡君无病更医人。

[七言绝句]
叫彻苍梧望八荒，暮云秋客各凄凉。
此情未许旁人会，愁绝中庭月一方。

[七言绝句]
野性何曾计此身，老来方觉负初心。
故山无地堪栽竹，犹傍人家看竹林。

[七言绝句]
那下飞来水面浮，却来遮里问踪由。
只因回首不知处，一捏通身冷汗流。

[五言律诗]
穷冬霜霰集，行路古今难。
举眼看浮世，何人耐岁寒。
弃瓢将止酒，脱冕拟休官。
一室能容膝，吾生亦易安。

[七言绝句]
太息仙翁了俗缘，竹轩初日似当年。
不禁路冻新霜滑，一诵遗诗一黯然。

[七言律诗]
弃舟植杖首重回，隔岸遥闻津鼓催。
淮上梅传春信至，江南山逐笑声来。
行瞻瑞雾笼双阙，更看神光发五台。
王事幸陪方外乐，为君点笔走风雷。

[五言律诗]
荒城临残日，鸡犬三四家。
岂复古阡陌，但问新桑麻。
颓垣下多穴，所窟狐与蛇。
汉兵堕铜镞，青血为土花。

[七言律诗]
石壁峰前旧泮林，新培槐市绿成阴。
川流决溃终归海，木德回环会守心。
夷轨得朋殊未艾，长谣怀感抑何深。
矧伊色笑逢民则，好续当年𫏋𫏋吟。

[五言律诗]
新买紫骝马，欲归清弋江。
去弹琴雁独，来认舄凫双。
橐实收盈篚，浓醅熟满缸。
弟兄相忆否，风烛旧西窗。

[七言绝句]
桐角声中春欲归，一番桃李又空枝。
杨花好与春将息，莫被东风容易吹。

[七言律诗]
百年萧寺古云间，五夜焚修昼掩关。
雪岭衣传方丈室，虎丘石点可中山。
天开罨黛成仙境，地接琉璃映佛颜。
我亦挂冠为弟子，同参肯许是耕闲。

[七言绝句]
但自怀中解垢衣，威音王佛汝须知。
已前妙得犹为二，何况今时说是非。

[五言绝句]
御服齐官献，生衣暴室供。
金箱初进入，一一耀黄封。

[五言律诗]
典学淡无味，畏涂来几程。
举家应好事，努力为求名。
馨膳南陔远，运环昨梦惊。
寿觞何以荐，经术抵金籝。

[五言律诗]
天际云根破，寒山列翠回。
幽人当立久，白鸟背飞来。
瀑溅何州地，僧寻几峤苔。
终须拂巾履，独去谢尘埃。

[七言律诗]
一片斜阳落渡头，青衫乌帽独登楼。
江流建业三千里，山色淮南数百州。
都督正开羊祜府，谁人得上李膺舟。
此行不为扬州鹤，一字犹堪万户侯。

[七言律诗]
林峦争入马蹄来，宿雾残云拨不开。
石卧松根横碧玉，瀑悬天外转晴雷。
仙家长锁青春好，老子犹堪竟日陪。
收拾此身知有所，一间茅屋傍山隈。

[五言律诗]
白云峰下城，日夕白云生。
人老江波钓，田侵海树耕。
吴山钟入越，莲叶吹摇旌。
诗异石门思，涛来向越迎。

[七言绝句]
旧说春寒花较迟，况今冰雪已逾时。
一枝借得书窗暖，未许游蜂戏蝶知。

[七言绝句]
嫖姚不复顾家为，谁谓东山久未归。
卷耳幸容携婉娈，皇华何啻有光辉。

[七言绝句]
反照入江雷殷然，直疑飞雨堕谈间。
不知吹落何方去，突兀犹余云涌山。

[五言律诗]
汉使雕阴道，秦关白翟宫。
山川红旆里，日明翠微中。
社后寒犹峭，春残草木浓。
花前江国兴，并觉此时同。

[五言律诗]
矗矗南山塔，亭亭古邑标。
闲游赊积岁，共宿忆清宵。
尖出知天近，层分见木雕。
未须轮犊健，直欲便鹏摇。

[五言律诗]
落去梅堪裹，乍开台更重。
老怀非我独，幽质为谁容。
短发簪犹惜，高轩咏可供。
还愁早衰歇，无以慰疎慵。

[七言绝句]
清台方奏五星明，又见春盘忆两京。
见说黄河方混混，翠华来复始教清。

[七言绝句]
稳如江海迎潮上，险似虚空逐电行。
纵使中原平似掌，我车只作不平鸣。

[五言律诗]
深涧游群鱼，高树鸣幽禽。
山中白日长，同此逍遥心。
脱粳香可炊，浊酒聊自斟。
过兹非所求，孰为升与沉。

[七言绝句]
西马塍边红杏雨，金牛寺外白杨风。
杭人忧乐多如此，傥有圣贤吾欲中。

[七言绝句]
石根路转白云深，坏壁遗椽可细寻。
只道来时无一物，尚留陈迹到如今。

[七言律诗]
秾李晨兴著缟裙，酴醾首出上瑶簪。
此时老子兴不浅，旦日将军幸早临。
敌手对棋消昼永，中心闻射隔墙阴。
春生夜瓮蓬莱绿，酌我无多劝客深。

[五言律诗]
林外山平远，衰颜落笔难。
风声催日晚，云物转霜寒。
京邑九衢盛，江湖千里宽。
交游尽诗社，名誉得苏端。

[七言律诗]
相国推心本至平，欲使萧艾作兰馨。
孤根易变终微贱，美泽难沾漫晦冥。
楚客尝闻纫若若，王孙谁复顾青青。
东风已与生成足，不敢希蓂在帝庭。

[五言律诗]
冠冕通南极，文章落上台。
诏从三殿去，碑到百蛮开。
野馆浓花发，春帆细雨来。
不知沧海上，天遣几时回。

[七言绝句]
竹外蒲牢敂晓鲸，玉珂金钥恍心惊。
断章韩愈赊七字，臣罪当诛王圣明。

[七言律诗]
重来闲曳杖藜行，白帽依前似管宁。
风雨只如当日恨，江山不改故时青。
天寒未夕窗先暝，霜晚无声叶自零。
诗罢时为洛生咏，醉吟聊使故人听。

[五言律诗]
草木尽改色，孤标绿正繁。
曳云扶劲节，欹石护盘根。
静者宜投迹，髙人时避喧。
岁寒松柏共，何必在梁园。

[五言绝句]
劲节生宫苑，虚心奉豫游。
自然名价重，不羡渭川侯。

[七言绝句]
雪面淡眉天上女，凤箫鸾翅欲飞去。
玉山翘翠步无尘，楚腰如柳不胜春。

[七言律诗]
菊有花争一日先，次逢佳节色增妍。
任飘杯面黄金碎，好听歌喉白雪圆。
戏马遗风应索寞，抱螺高兴且留连。
良辰俯仰嗟陈迹，莫惜欢吟烂醉眠。

[七言绝句]
望中白处日争明，个是淮河冻作冰。
此去中原三里许，一条玉带界天横。

[七言律诗]
晓哭呱呱动四隣，于君我作负心人。
出门便涉东西路，回首初惊枕席尘。
满眼泪珠和语咽，旧窗风月更谁亲。
分离况值花时节，从此东风不似春。

[七言绝句]
百花时节燕莺忙，昼日如年懒课香。
午枕梦回人悄悄，一声啼鸟傍斜阳。

[五言律诗]
乳虎恋巢穴，穷猿失木悲。
早须思一著，先要释群疑。
豪杰通心腹，人民无怨咨。
御军明纪律，威爱贵兼施。

[七言绝句]
月照甘蕉十万株，停舟缓步意何如。
可怜堤下长江水，日夜东流向我疏。

[七言绝句]
弹压工夫妙入神，能令晋盗总奔秦。
盘根错节游余刃，奏课当为第一人。

[七言律诗]
不将尘土叹徒劳，白首驱驰任所遭。
鸾凤尚能安枳棘，鸴鸠何敢厌蓬蒿。
论材竞欲推嚢颖，备物何由数涧毛。
末路固穷真自许，未应延颈试鸣号。

[七言律诗]
年来何事忆莼鲈，家近秋风万顷湖。
五马曾同当日渡，二疏今见古人图。
山灵尚勒移文否，田父时遭泥饮无。
余论不妨传四海，君家世世有潜夫。

[七言律诗]
灯下文章已倦看，欲凭诗苦洗辛酸。
世途忽起风波易，富贵不忘贫贱难。
桃坞路迷安石冢，桐川水落子陵滩。
卧闻屐响东廊静，催粥华鲸吼夜残。

[七言律诗]
虚劳营殡玉山前，殡后那知已脱蝉。
应是元神归洞府，更无遗魄在黄泉。
灵台已得修真诀，尘世空留悟道篇。
堪叹浮生今古事，北邙山下草芊芊。

[七言绝句]
负矢前驱敌未擒，虎侯高揭意何深。
文皇决拾精天下，偏爱良工辨木心。

[五言律诗]
深山多隙地，无力及耕桑。
不是营生拙，都缘觅句忙。
破窗风翳烛，穿屋月侵床。
吾友应相笑，辛勤道未光。

[七言绝句]
月影悠悠秋树明，露吹犀簟象床轻。
嫔妃久立帐门外，暗笑夫人推酒声。

[五言律诗]
山深孤馆迥，部落不成城。
夜永人无寐，冬温气自清。
夷音通夏楚，汉地接平营。
恩信今无外，边庭肯背盟。

[七言绝句]
汴水凄凉已百年，长因啼鸟一潸然。
天津桥上无人听，尚喜钱塘有杜鹃。

[七言律诗]
如今八月九月时，吟翁还爱黄菊篱。
及见清风杨柳枝，时时对柳呼酒卮。
头颅半秃牙齿稀，村田未去寻牛衣。
为唱骊驹不及时，主人先道无庸归。

[五言绝句]
树劲春犹瘦，花寒暮更明。
平生岂无句，此外不须清。

[五言律诗]
步武高低外，生涯梦寐中。
不知三径足，信是一生穷。
触目如逢旧，随缘似有功。
便应参羽翼，何异注鱼虫。

[七言绝句]
纸被围身度雪天，白于狐腋软于绵。
放翁用处君知否，绝胜蒲团夜坐禅。

[七言律诗]
暑风空战荻萧萧，尽日舟行淖没腰。
曾见决堤忧螘漏，未闻涸辙纵鳅跳。
成渠致利今无郑，具备先时古有尧。
安得圩图比安上，忧时如侠奏清朝。

[五言绝句]
父耕原上田，子𣃁山下荒。
六月一禾生，官家一开仓。

[五言律诗]
乍觉尘香动，风前细若缫。
无声犹似雪，得润已如膏。
美利存南亩，余滋付小桃。
谁知青皡德，意不为嬉遨。

[七言绝句]
洁志清斋仰昊穹，九天云雨正蒙蒙。
都缘学道心无定，岂是灵仙秘尔功。

[五言律诗]
柳已绿可爱，溪风更摇之。
人居春气中，安知物熙熙。
常年二三月，醉眼不自持。
摩挲此瞢腾，老去今其时。

[五言律诗]
丛桂论文旧，辛酸话早年。
虀盐朝惯苦，膏火夜无眠。
一第酬初志，殊勋策步仙。
激昂英气宇，缓步赤霄躔。

[七言绝句]
一从梅粉褪残粧，涂抹新红上海棠。
开到荼䕷花事了，丝丝天棘出莓墙。

[五言律诗]
想无书赴陇，林鹤莫惊猜。
曳杖云同出，开帘山自来。
池堪供洗砚，篱不碍观梅。
静倚长松立，藤花点翠苔。

[五言律诗]
寂寞空山里，黄昏百怪新。
鬼沿深涧哭，狐出坏墙频。
小雨俄成霰，孤灯不及晨。
开门谢魑魅，我是太平人。

[七言律诗]
老乘一障楚江滨，无奈星星鬓影新。
客里情怀那似旧，忙中日月不知春。
若为经岁抛泉石，犹把非才玷缙绅。
还尽此生儿女债，盍归林下作闲人。

[七言绝句]
巫峡山头窈窕女，朝为行云暮为雨。
王孙一见空断肠，便作红霞隠身去。

[五言律诗]
古堤迎拜路，万里一帆前。
潮作浇田雨，云成煮海烟。
吏闲唯重法，俗富不忧边。
西掖今宵咏，还应寄阿连。

[五言律诗]
故迹存栖鹤，高风扫镜鸾。
烟霞扃地邃，冰雪照人寒。
妙句挥浓墨，仙颜焕渥丹。
虽云归棹晚，犹及附飞翰。

[七言律诗]
翠羽颁书出紫皇，残春岐路日初长。
花容帖雨蜂儿静，麦浪翻风燕子凉。
八叶世家方越古，二王振鹭已成行。
行行才业知多少，千里吴天水满塘。

[七言律诗]
腊前芳树暑前开，笑忆周南摽有梅。
玉色还如雪中见，天香不减岭头来。
黄莺未识休频顾，粉蝶初逢亦自猜。
应与灵芝竞三秀，碧城瑶圃隔尘埃。

[五言绝句]
房州亦是家，守岁落灯花。
乡信长凭雁，僧餐自施鸦。

[五言绝句]
奇树留寒翠，神池结夕波。
黄山一夜雪，渭水泻声多。

[七言绝句]
西园兵后草茫茫，亭北犹存御爱黄。
晴日暖风生百媚，不知作意为谁香。

[五言律诗]
云归在高岭，人见是无心。
矫矫将栖鸟，遥遥傍故林。
南方虽有暖，腊月易成阴。
惟恐多风雪，幽期未可寻。

[五言绝句]
四十垂垂老，文章岂更新。
鼻端如可斲，犹拟为挥斤。

[五言绝句]
大厦要直木，郢斤弃如遗。
一朝谏省上，王魏不支持。

[七言律诗]
伏马总为刍豆谋，孤忠嫠纬不胜忧。
事当言路官无小，理未安时心肯休。
千古纲常增砥柱，一身去就等虚舟。
恶鸱尽任陵鸾凤，赢得清名雪外州。

[七言绝句]
每爱孤山静思凝，岁寒不脱柏青青。
暗中参得横斜趣，不费陶潜影答形。

[五言律诗]
北观凭栏望，西桥信马行。
朋从有名胜，风物正凄清。
乱定人烟改，春回草木荣。
遥怜旧游处，坏壁暗题名。

[五言律诗]
斯道有显晦，所忧非贱贫。
乾坤均一气，边徼亦吾人。
朋党消廷论，鉏耰洗战尘。
清时更何事，处处是尧民。

[七言绝句]
谁能向外夸精进，五千退席闻无信。
我宁速入于涅槃，莫教堕落声闻性。

[七言律诗]
故人归去指翔鸾，乐带离声可有欢。
驿路两行秋吹急，渭波千叠夕阳寒。
空郊已叹周禾熟，旧苑应寻汉火残。
遥羡从公无一事，探花先醉曲江干。

[七言律诗]
人间谁得似留侯，何但功名唾手收。
皮里阳秋有公论，胸中泾渭不同流。
餐梨久验轻身诀，辟谷长怀许国忧。
傥非暮年专一壑，岂能真伴赤松游。

[七言绝句]
面面峰峦杰阁新，好山借我倚栏身。
商量壁记留名易，未是题诗第一人。

[七言律诗]
楚泽离愁不避春，柳梢梅萼送行人。
绿波易荡销魂水，紫陌难遮拂面尘。
道困秦仪犹掉舌，歧多杨阮始沾巾。
剑缑髀肉无穷恨，羞向耕畴独问津。

[五言律诗]
林端落照尽，湖上远岚清。
水榭芝兰室，仙舟鱼鸟情。
人琴久寂寞，烟月若平生。
一泛钓璜处，再吟锵玉声。

[五言绝句]
窗隙风微度，簷头月半欹。
当君感秋日，是我到家时。

[七言绝句]
清香冷艳偏多处，猛雨狂风未有前。
赏意正浓红日坠，如何既去遂经年。

[七言绝句]
月旦尝居第一评，立朝风采照公卿。
门生故吏知多少，尽向碑阴刻姓名。

[七言律诗]
积阴为患恐沈绵，革去方惊造化权。
天放旧光还日月，地将浓秀与山川。
泥途渐少车声活，林薄初干果味全。
寄语残云好知足，莫依河汉更油然。

[七言律诗]
点勘窗前昼景舒，豁人双眼绿阴敷。
明方寸地通三极，会一理中该万殊。
静体阳工生意思，密融心匠活工夫。
丁宁后会秋风鹗，万里青冥是坦涂。

[七言绝句]
扁舟斗转急如飞，对此令人忆退之。
不但郴江有佳句，叉鱼祷雨尽留诗。

[七言律诗]
良常应不动移文，金醴从酸亦自醺。
桂父旧歌飞绛雪，桐孙新韵倚玄云。
春临柳谷莺先觉，曙醮芜香鹤共闻。
珍重双双玉条脱，尽凭三岛寄羊君。

[七言律诗]
取妻生子复生男，独有君家众所谈。
荀氏八龙唯欠一，桓山四凤已过三。
他时干蛊声名著，今日悬弧宴乐酣。
谁道众贤能继体，须知个个出于蓝。

[五言律诗]
朱门好景多，寒月动情憀。
炉炭蹲红兽，裘花鬭紫貂。
管弦多盏困，风雪玉衔骄。
谁似天人福，皆从积善招。

[七言绝句]
眼明不识春风影，收拾风烟入梦思。
一笑自知天下白，墨名乌足累冰姿。

[五言绝句]
茸茸春草茁，碧水涌方塘。
入梦无佳句，看云忆对床。

[五言律诗]
三春媚景时，叠嶂含烟雨。
携蓝采蕨归，和米铛中煮。
食罢展残书，莺鸟关关语。
此情孰可论，唯我能相许。

[七言绝句]
香雾漫空玉作尘，五龙双凤细扶轮。
君王不得须臾语，只有轮台哀痛身。

[五言律诗]
云解雪初晴，青山依旧青。
水涵霜夜月，梅落晓天星。
造物无今古，人生几醉醒。
倚楼吟未足，更上武林亭。

[七言绝句]
二公才业尽台莱，并辔天衢昔屡陪。
自笑摧颓无复理，寸心衰谢等寒灰。

[五言律诗]
郡小凋残最，兵余旱疫仍。
不能无狱讼，但见可哀矜。
卿自别利器，吾犹治乱绳。
新林有孳尾，珍重莫呼鹰。

[七言绝句]
楚囚对泣欲何如，江左图王计策疎。
风景不殊人自老，令人更忆管夷吾。

[五言律诗]
浦帆晨初发，郊扉冷未开。
村疎黄叶坠，野静白鸥来。
础润休全湿，云晴欲半回。
巫山冬可怪，昨夜有奔雷。

[七言绝句]
紫阳道院古丹青，恨渠犹画化胡经。
晚香灭没人归后，自有天风撼玉铃。

[七言律诗]
君作王官傚众儒，尚逢廊庙有为初。
尘中白日虽牵逼，笔下清风肯破除。
欲去定成贤者隠，未归尝与俗流疏。
人生到处随荣愿，何必江湖胜漆沮。

[七言绝句]
野寺钟声报晓寒，征人方梦到长安。
茫然涂路知难易，两避胡尘一岁残。

[七言律诗]
江干邂逅再经旬，每挹清风叹绝尘。
炼得轻躯同槁木，养来和气胜阳春。
官闲不废修金诀，功满终须礼玉宸。
自顾衰残多俗累，何时方外去相亲。

[七言律诗]
词客纷纷载后车，谁能远寄病相如。
双旌已拜湖南牧，尺素犹题岭外书。
诗句骑馿游蜀后，情怀赋𫛳吊湘余。
似闻阖郡春风暖，便拟移家占籍居。

[五言绝句]
猎猎风蒲外，渊渊明月秋。
诗翁浮短艇，弭棹看浮鯈。

[七言律诗]
君去金渊十五春，暂归翻是客中身。
千年丘垄胜当日，两世亲朋无几人。
麈尾幸能销白书，马蹄还厌踏红尘。
锦衣会有重来约，应笑衰翁漉酒巾。

[七言绝句]
十日狂风不偶然，未教桃李鬬婵娟。
关西将士曾如此，直入齐宫斩小怜。

[七言绝句]
一池荷叶衣无尽，数树松花食有余。
却被世人知住处，更移茆舍作深居。

[七言律诗]
鸟啭蜂飞日渐长，旅人情味悔思量。
禅门澹薄无心地，世事生疎欲面墙。
二月云烟迷柳色，九衢风土带花香。
大知高士禁愁寂，试倚阑干莫断肠。

[七言绝句]
非但我今独达了，万古宗心应不少。
皆从非相入无余，未离形名终莫晓。

[七言律诗]
手画兵家八阵图，儿时此志已吞吴。
英雄豪杰所同者，将相王侯有种乎。
事竟无成空感慨，天胡不忍死须臾。
东南留得斯人在，半壁乾坤只手扶。

[七言律诗]
霓结双旌羽缀裙，七星坛上拜元君。
精诚有为天应感，章奏无私鬼怕闻。
鹤驭已从烟际下，凤膏还向月中焚。
白云乡路看看到，好驻流年翊圣文。

[七言律诗]
满目溪山旧赏心，杖藜那复共登临。
平生友谊情无间，累世宗盟分更深。
顾我老怀谁告语，思君遥夜独悲吟。
流风赖有诸郎在，他日相亲倘嗣音。

[七言律诗]
风流全是汉衣簪，白首已成梁甫吟。
浮世浑无容易事，先生长有太平心。
樽前暮雨苔花老，枕上晴烟稻叶深。
最是懒迎金马客，不曾弹铗向知音。

[七言绝句]
尊贵位中尊贵身，绵绵不断转金轮。
刹尘寿量无穷已，个是乾坤旧主人。

[七言绝句]
晴路无泥亦未埃，野云尽薄不全开。
满山都是长松树，无数杨花何处来。

[七言律诗]
就温嫌冷性同然，况是冬深凛冽天。
莫讶尘生杨绾席，都缘坐少席文毡。
感君四坐平分暖，为我长针细衲绵。
从此门前有来客，不须称遽足留连。

[七言绝句]
子去夔州颇自矜，举杯大叫气凭陵。
新诗硖内流传满，今有高人王右丞。

[五言律诗]
尘飞不到空，露湿翠微宫。
鹤影石桥月，箫声松殿风。
绿毛辞世女，白发入壶翁。
借问烧丹处，桃花几遍红。

[七言律诗]
孤生投老急菟裘，万里云山已倦游。
共喜石交逢异县，更陪彩笔赋春愁。
无心俯仰犹多事，与世浮沉己拙谋。
冷雨吹花作寒食，三杯软饱且眠休。

[五言律诗]
浩浩看花晨，六街扬远尘。
尘中一丈日，谁是晏眠人。
御柳舞着水，野鸎啼破春。
徒云多失意，犹自惜离秦。

[七言律诗]
一杯浊酒慰飘零，百首新诗见典型。
笑买扁舟又西去，怅予蓬户只深扃。
向来雨合滕王阁，复道榛迷孺子亭。
珍重君行烦寄语，明年访古会重经。

[七言绝句]
耸两吟肩似我愁，菰蒲叶下一身秋。
溪风昨夜吹鱼落，飞过前滩看水流。

[七言绝句]
明庆晓班催百辟，钧容仙部下层霄。
如今独立薰风里，却听群仙奏九韶。

[七言绝句]
公子风流嫌锦绣，新裁白纻作春衣。
金鞭留当谁家酒，拂柳穿花信马归。

[七言绝句]
平湖遶舍山无盗，官事长闲俸有金。
安得终身为御寇，不辞儿女作吴音。

[五言律诗]
二室多好峰，三川多好云。
看之不知倦，和气潜生神。
一虑若动荡，万事从纷纭。
人言无事贵，身为无事人。

[七言律诗]
洁白孤高生不同，顶丝清软冷摇风。
窥鱼翘立荷香里，慕侣低翻柳影中。
几日下巢辞紫阁，多时凝目向晴空。
摩霄志在潜修羽，会接銮凰别苇丛。

[五言律诗]
端居广文舍，暑服似纯绵。
绿竹尘蒙合，红榴日炙蔫。
披襟风入幌，洒面雨连天。
莫借角巾垫，勤来坐马鞯。

[七言绝句]
老来多病脚蹒跚，不觉追行一里宽。
归去闭门还静坐，世途步步是邯郸。

[五言律诗]
陇城秋月满，太守待停歌。
与鹤来松杪，开烟出海波。
气笼星欲尽，光满露初多。
若遣山僧说，高明不可过。

[七言律诗]
清川如带屡回环，信宿犹居百里间。
敢恨淹留同桂渚，正怜风雨似梁山。
月残虚魄无由共，云映高楼不可攀。
郤怪梦中翻识路，化为蝴蝶一飞还。

[七言绝句]
宿草初生木未阴，自栽松柏待成林。
后来剪伐应无忍，记取当时怵惕心。

[五言律诗]
闻道经行处，山前与水阳。
磬声深小院，灯影迥高房。
落宿依楼角，归云拥殿廊。
羡师闲未得，早起逐班行。

[五言律诗]
度腊不成雪，迎年遽得春。
冰开还旧渌，鱼喜跃修鳞。
柳及年年发，愁随日日新。
老怀吾自异，不是故违人。

[七言绝句]
今年雪花大如许，已作淮南万点梅。
北湖头白得饱饭，故为淮南风月来。

[七言绝句]
莫怪朝来泪满衣，坠毛犹傍水花飞。
辽东旧事今千古，却向人间葬令威。

[七言律诗]
春晴纤霭映斜阳，羃羃偏能覆水乡。
浓似庆云同馥郁，薄如轻素自飞扬。
堤横新柳真成画，楼对遥山正好望。
谁见朝元香案上，龙旗交影共腾骧。

[七言律诗]
烟岚深处几千重，难向丹靑写物容。
层阁试凭窥百里，函经慵读倚双松。
乔林乍响因秋籁，栖鸟频惊为晚钟。
莫笑下山犹怅望，浪仙平昔爱三峰。

[七言律诗]
悠悠朝兴暮还息，官闲事少门无客。
空山多阴春雨足，饥马萧萧空伏枥。
文章工巧谋愈疏，颜鬓衰迟进无策。
系身五斗尔自为，何用中宵空叹息。

[七言绝句]
严冬今日更天风，我与梅花瘦骨同。
我纵寒生犹附火，尔能孤立乱山中。

[七言绝句]
密宇深房小火炉，饭香鱼熟近中厨。
野人爱静仍耽寝，自问黄昏肯去无。

[七言绝句]
旧诗零乱满藤床，绿映帘深一缕香。
午梦惊回槐国远，浮生消得几斜阳。

[五言律诗]
由心生妄相，无形本会真。
但看气新断，妻子即他人。
魂魄归五道，尸骸谢六尘。
验斯柏散坏，何处有君身。

[五言律诗]
官荣符列宿，政术妙专城。
未尽平生蕴，俄从长夜行。
坦情归浩荡，爽气入清明。
独有南州俗，空传遗爱声。

[七言绝句]
拈弄溪山诗伎巧，吐吞风月酒神通。
且将诗酒瞒人眼，出入红尘过几冬。

[七言绝句]
出关愁暮一沾裳，满野蓬生古战场。
孤村树色昏残雨，远寺钟声带夕阳。

[五言律诗]
万汇竞摇落，临高伤旅魂。
惊飚无定响，寒日有余昏。
路转平台苑，天降覆盎门。
惓惓心未已，曷月报君恩。

[七言律诗]
追攀却忆谪仙诗，曾向东城倒接䍠。
此日清游非痛饮，一时幽趣有枯棋。
鸟声似逐新阳啭，竹色如便晚景迟。
胜概佳辰莫轻寘，看看召节动归期。

[七言绝句]
褒斜谷口卧龙翁，量如江海风如虹。
不应三顾逢先主，至今千载慕冥鸿。

[七言律诗]
孔氏文章冠古今，君家兄弟况南金。
为官落魄人谁问，从骑雍容独见寻。
旅馆别时无宿酒，邮筒开处得新吟。
黄山依旧寒相对，岂有愁思附七林。

[七言绝句]
不是标形虚事持，释迦老子要人知。
拈来放去非他物，运水搬柴事事宜。

[七言律诗]
俊骨英才气褎然，策名飞步冠群贤。
逢时已自致高位，得疾还因倚少年。
天上别归京兆府，人间空数茂陵阡。
今朝穗帐哭君处，前日见铺歌舞筵。

[五言律诗]
夕蔼收芳甸，春蒿徧宿荄。
朝虹先雨出，寒雁后阳来。
远木芊芊茂，幽花脉脉开。
欣逢老农语，争席坐林隈。

[五言律诗]
巴字天边水，秦人去是归。
栈长山雨响，溪乱火田稀。
俗富行应乐，官雄禄岂微。
魏舒终有泪，还湿宁家衣。

[七言绝句]
十九年间堕渺茫，饥来啮雪齿生香。
一心只梦飞归国，双眼何曾看见羊。

[七言律诗]
日日南风夜气烦，一声鸣𫎳万人看。
禁沟飞水清黄道，凉殿分冰遍从官。
急雨未成昏观阙，微飙稍觉泛和銮。
相看挥汗尘埃里，散发何人旧不冠。

[七言绝句]
首阳食薇千古瘦，商山茹芝绝世清。
谁能嚼花卧空谷，一物不向胸中横。

[七言律诗]
山阳泽国四无山，百雉危城两水关。
杨柳遥知紫极路，沧波长羡白鸥闲。
病来药裹为吾累，兴尽渔舟送子还。
风月异时何限思，区区并入尺书间。

[七言律诗]
少年书卷是生涯，白屋清朝自起家。
数上封章思有补，一生悃愊静无华。
初瞻玉节星轺下，俄见铭旌粉篆斜。
天理冥冥谁可度，但伤零落掩淮沙。

[七言绝句]
高山婉转一千寻，百拜灵祠泪满襟。
今日几人能似帝，辛勤长有补天心。

[五言律诗]
径扫风云浄，炉薰山谷香。
青葱环暗壁，金碧跨崇冈。
小雨留归旆，飞霞落酒觞。
干戈遽如许，税鞅更何妨。

[七言律诗]
柳河山外日晖晖，柳色犹枯草正腓。
阴壑水声多北注，晴峰云影尽南飞。
黄牛拥毳争春耦，白马弯弧落暮围。
路入陇尘谁与问，桑间胡女避人归。

[七言律诗]
西归犹未有菟裘，拟就南迁买一丘。
舟楫自能通蜀道，林泉真欲老黄州。
鱼多钓户应容贳，酒熟邻翁便可留。
从此莫言身外事，功名毕竟不如休。

[七言律诗]
共饮方酣月满楼，剧谈无寐露侵裘。
此宵此景应难值，吾婿吾儿亦罕俦。
情谊浑如同一姓，风流不负两中秋。
绝怜老子婆娑甚，破戒何当大白浮。

[七言律诗]
轻去千金若弃遗，高情勇决固应稀。
端来共我茅一把，不肯折君腰十围。
世事弹棋无定局，人情蒙穽有深机。
生涯也趁身强健，况是平阳德可依。

[五言律诗]
我有你不喜，你有我不嗔。
你贫憎我富，我富怜你贫。
行好得天报，为恶罪你身。
你若不信我，你且勘经文。

[七言律诗]
今沿古溯醉眉攒，堪转舆旋老眼寒。
昼静倚楹常独立，夜深抚几忽长叹。
关张运去金刀绝，王谢声沉玉树残。
欲淬笔锋刳鬼胆，生冤死恨海漫漫。

[七言绝句]
年来踪迹叹飘然，一笑相逢莫匪缘。
多谢老僧勤记我，预将消息梦中传。

[五言绝句]
醸忆青田核，觞宜碧藕筩。
直须千日醉，莫放一杯空。

[七言绝句]
心远身闲眼界清，潇然回首万缘轻。
更将满耳是非语，换作松风溪水声。

[七言律诗]
西原追送未成旬，赫赫传声已迫人。
剩欲抄诗寄来使，尚能拂席致佳宾。
孰知简易归刘向，谁使循良作寇恂。
他日入东专一壑，少留余地许为邻。

[五言律诗]
华轩过陋巷，良䜩集西园。
雅饮金罍耻，高吟墨客喧。
初晴山色静，早夏木阴繁。
酷爱君挥麈，清言有会元。

[七言绝句]
谋立储君进孕姬，巨商贩鬻巧观时。
十年富贵随轻覆，奇货元来祸更奇。

[七言绝句]
有道难行不如醉，有口难言不如睡。
先生醉卧此石间，万古无人知此意。

[七言绝句]
寒夜客来茶当酒，竹炉汤沸火初红。
寻常一样窗前月，才有梅花便不同。

[五言律诗]
五纪周旋地，欣同七十稀。
长庚陪月晓，孤鹜伴霞飞。
忽作三休去，真成一梦非。
不知华表上，白鹤几时归。

[七言绝句]
山翁何处是便宜，正是凭栏晚眺时。
忽地小桃当面笑，著何言句可酬伊。

[七言绝句]
萧萧风雨急还休，无数仓官立道周。
多少诗情浑漫兴，烟云不隔四山秋。

[七言绝句]
浣纱游女出关东，旧迹新词一梦中。
槐陌柳亭何限事，年年回首向春风。

[五言绝句]
老鬓不重绿，衰颜时借红。
药窥文武候，酒杂圣贤中。

[五言律诗]
未上滕王阁，先登孺子亭。
朝廷党锢传，湖海少微星。
独善非忘世，高风自有灵。
东湖山上色，长为此人青。

[七言绝句]
驰上平冈小打围，相公自控紫丝鞿。
一鞭挥出三千骑，惊动流红窣窣飞。

[五言律诗]
挂屋星河淡，环窗草树幽。
灯昏天欲雨，簟冷夜初秋。
尚觉孤身健，能忘满腹忧。
去年田事薄，犹复有微收。

[五言律诗]
鸡报已判春，中年抱疾身。
晓催庭火暗，风带寺幡新。
多虑无成事，空休是吉人。
梅花浮寿酒，莫笑又移巡。

[五言律诗]
平野风烟阔，孤村父老存。
薄云低故堞，落日逐𬨎轩。
分裂时云久，澄清敌未吞。
春光满花柳，天道竟何言。

[七言绝句]
孤舟江上畏春寒，故国烟花想已残。
沉醉不愁归路远，凭君传语报平安。

[七言绝句]
三十年来宿草庐，五年三第世间无。
门前獬廌山常在，只恐儿孙不读书。

[五言律诗]
寒尽鸿先去，江回客未归。
早知名是幻，不敢绣为衣。
雾积川原暗，山多郡县稀。
今朝下湘岸，更逐鹧鸪飞。

[五言律诗]
匹马宜春路，萧条背馆心。
涧花寒夕雨，潭水黑朝林。
野市鱼盐隘，江村竹苇深。
子规何处发，青树满高岑。

[七言绝句]
雨收残水入天河，楼上美人凝夜歌。
一点新萤报秋信，故园寥落近沧波。

[七言律诗]
几年魂梦寄西州，春晚归逢学射游。
十里香风尘不动，半山晴日雨初收。
指㧑武弁呈飞骑，次第红粧数胜筹。
夹道绮罗瞻望处，管弦旌旆拥遨头。

[七言律诗]
修蔓丛篁步步迷，山村东下近鱼陂。
钓归恰值秋风起，棋罢常惊日景移。
病叶辞枝应有恨，候虫吟壁故知时。
残年我亦悲摇落，薄暮空囊又有诗。

[七言绝句]
奉常如僧逃火宅，天与渊泉谁识测。
我今亦是闲散人，何日跻攀临峭壁。

[七言律诗]
两张遗墨六亲悲，台下黄瓜摘渐稀。
用北辰阡殊不乱，似南柯梦复疑非。
向来岂有葡萄博，末后元无薏苡归。
七十残骸双秃鬓，可堪原上泪频挥。

[七言绝句]
吴起南奔魏国荒，必听公叔失贤良。
无谋纵欲离安邑，可免河沟徙大梁。

[七言律诗]
祥云中屹祝融峰，秀出全材一巨公。
银管曾提修国史，金戈几出策邉功。
九秋健羽横空鹗，万里威声当道熊。
谭国为前冀国后，汗青千古玉玲珑。

[五言律诗]
鹊冻听无语，鸥饥望不飞。
从饶居士爱，亦自到园稀。
入幕灯生晕，飘池水长肥。
何能巧模写，吟思欠幽微。

[五言律诗]
娟娟月过墙，簌簌风吹叶。
田家当此时，村舂响相答。
行闻炊玉香，会见流匙滑。
更须水转轮，地碓劳蹴蹋。

[五言律诗]
万里幙四垂，一片云自飞。
祗知根抱石，不为天为衣。
既来曾无心，却去宁有机。
未能作霖雨，安用帝乡归。

[五言律诗]
巨浸吞湘澧，西风忽怒号。
水将天共黑，云与浪争高。
羽化思乘鲤，山漂欲抃鼇。
阳乌犹曝翅，真恐湿蟠桃。

[五言绝句]
岁晏风落木，野阴水增波。
斋舲如傅翼，一举君谓何。

[七言律诗]
檀那梦见大栋梁，高僧罗汉满云堂。
慷慨重新铺盖就，比之兜率更尤强。
衲子办道耐长久，成佛作祖法中王。
下等愚迷无正念，镕铜灌口卧铁床。

[五言律诗]
云雨一消散，悠悠关复河。
俱从泛舟役，遂隔洞庭波。
楚水去不尽，秋风今更过。
无由得相见，却恨寄书多。

[五言律诗]
除夕风霜节，家人锦绮筵。
舌头余凤髓，鼻观欠龙涎。
玉餠聊分饷，金炉试一燃。
更将国香匹，何似海南烟。

[五言律诗]
万古如昨日，一年加一晨。
暗生无限事，潜老几多人。
归路旧侣尽，故乡回鴈新。
那堪独惆怅，犹是白衣身。

[五言律诗]
金马聊代耕，浅郎亦为官。
何必歌五噫，遭非如伯鸾。
物生各自遂，萧艾与芝兰。
诗人亦多事，屑屑计鹑貆。

[五言绝句]
死无衾覆首，贫乃士之常。
妇谥为康子，何须问太常。

[五言律诗]
泪尽才难日，斯人遽陨倾。
冰枝忧木稼，食昴恨长庚。
名与具茨重，心如颍水清。
堂堂万夫表，直作闭佳城。

[五言绝句]
功名就烜赫，遗训可能忘。
待献明光赋，蜚声满四方。

[七言绝句]
小田微雨稻苗香，田畔清溪潏潏凉。
自忆东吴榜舟日，蓼花沟水半篙强。

[七言律诗]
睢阳一别五经春，邂逅相逢瘴海滨。
华髪知公因国事，苍颜顾我久埃尘。
绨袍念旧故人意，药裹关心多病身。
入觐从容见知旧，为言秪欲老垂纶。

[七言绝句]
卷里涛波快一披，苍山踊起雪山驰。
浮天沃日无穷意，到我春窗病酒时。

[七言绝句]
钱塘直出过长洲，质直都无俗太浮。
路入余杭昌化境，土风淳朴似闽瓯。

[七言律诗]
秦川节物似西川，二月风光已不寒。
犹去清明三候远，忽惊烂漫一春残。
香随芳树频移席，晴爱遥山久凭栏。
却忆京华胜游处，常为暮景促归鞍。

[七言绝句]
乾坤尽是黄金国，万有全彰净妙身。
玉女背风无巧拙，灵苗花秀不知春。

[七言绝句]
碧睛蛮婢头蒙布，黑面胡儿耳带环。
几处楼台皆枕水，四周城郭半围山。

[七言绝句]
气无所帅任崩奔，东骛西驰利欲昏。
人事才停机械息，天心无间本真存。

[七言律诗]
丈人宦意静如山，五十朱衣鬓未斑。
富庶讴歌归别驾，太平谈笑服诸蛮。
熊罴一兆高门后，鸿雁连飞绝塞间。
莫学冯唐终蹭蹬，功名犹好出秦关。

[七言绝句]
柴门相对月华新，月上梅梢绝点尘。
却是嫦娥工性巧，不须泓颖画全身。

[七言绝句]
柳外高风尽日吹，春来不省见花枝。
汉傍别墅三株杏，记得飘零似雪时。

[五言律诗]
溪头逢野老，邀我过桥东。
牛卧闲田上，鸡鸣村巷中。
豆干霜腹饱，莲倒露房空。
邻里交相命，桃源风景同。

[七言律诗]
皖城终岁静如山，府掾应从到日闲。
一水碧罗裁缭绕，万峰苍玉刻孱颜。
旧游笔墨苔今老，浪走尘沙鬓已斑。
揽辔羡君桥北路，春风枝上鸟关关。

[五言律诗]
岁晚斋居寂，情人动我思。
每因一尊酒，重和百篇诗。
月冷猨啼惨，天高鴈去迟。
夜郎流落久，何日是归期。

[七言律诗]
开窗纳尽大江秋，天半飞楼不是楼。
独立南徐鼇绝顶，下临北固虎回头。
蒜山旧址空黄鹤，瓜步新城照白鸥。
好事主人酌诗客，风烟一眼到扬州。

[七言绝句]
五凤楼前沸管弦，春宵花暖月娟娟。
纤腰舞到霓裳曲，惊起猪龙地上眠。

[五言律诗]
巧妇口流血，辛勤非一朝。
莠荼时补紩，风雨畏漂摇。
所托树枝弱，而嗟巢室翘。
周公诚自感，聊复赋鸱鸮。

[七言律诗]
摩诘沉疴未易排，文殊一问失妖灾。
老夫何幸群贤集，倒屣出迎双眼开。
语造极时全愈了，病知客去即重来。
呼儿细拣新书策，体不佳时看一回。

[五言律诗]
田父欣相语，今年幸有秋。
深忧水后烂，急向雨余收。
穗尽穴移鼠，畦空童放牛。
何当速归去，吾亦有西畴。

[七言律诗]
征辕已动不容攀，回首棠阴蔽芾间。
为郡不知歌舞乐，忧民赢得鬓毛斑。
澄清未展须持节，注想方深便赐环。
从此相思隔烟水，梦魂飞不到螺山。

[五言绝句]
藜床坐来久，前年曾到门。
闻道蓬蒿满，秋风著旧根。

[七言绝句]
迳石无声下无穴，停之不盈酌不竭。
银瓶送响落清甃，镜奁破碎冰壶裂。

[七言绝句]
武林曾识最高枝，百感重逢岁月迷。
向日擘牋须彩凤，如今执楯要文犀。

[七言绝句]
花因实盛村村有，树为花繁处处明。
浩荡九州春色里，输他桃李最多情。

[七言绝句]
几年石友卧苍苔，曾受南宫雅拜来。
老子暮年行脚倦，只宜窗里看崔嵬。

[七言律诗]
百万斋才了正因，大缘倏举只逡巡。
凿将玛瑙一方石，镌作龙华百尺身。
天竺江山增秀丽，西湖风月愈清新。
色声不动操能事，可是僧中英特人。

[七言绝句]
淡淡秦云薄似罗，灞桥杨柳拂烟波。
夕阳楼上山重叠，未抵愁春一倍多。

[七言绝句]
长松百尺荫官街，街吏斧锯充官柴。
高寒自是饱风雪，岁晚只合居穷崖。

[五言绝句]
归来无所利，骨肉亦不喜。
黄犬却有情，当门卧摇尾。

[七言律诗]
令尹登临多暇日，杖生芝菌笔生埃。
溪横凤尾寒光去，山拥旌阳翠气来。
晚市张灯明远近，□□留客舞徘徊。
红裳珠履知多在，点检惟无□秀才。

[五言律诗]
㶏水官桥路，将军甲第新。
绿沉闲结锈，棐几浄无尘。
下榻喜宾至，问田怜我贫。
相逢便倾倒，晚岁定情亲。

[七言律诗]
阔别天涯每怆然，相思只欲学飞仙。
君承交辟专民事，我慕高风谢世缘。
南郭不辞三径远，东山长与五云连。
会须载酒勤相过，齿发萧条各暮年。

[七言律诗]
悲歌流涕遣谁听，酒隐人间已半生。
但恨见疑非节侠，岂忘小忍就功名。
江湖舟楫行安在，燕赵风尘久未平。
饮罢别君擕剑起，试横云海剪长鲸。

[七言律诗]
有宅一区聊解嘲，清风历历自鸣瓢。
买山作隐吾无取，为黍杀鸡何用招。
鱼托么荷障斜日，箨随新竹上层霄。
个中已了一生事，倒屣安能求度辽。

[七言绝句]
舍中未报压新醅，闲弄流尘槲叶杯。
得醉固佳醒亦好，了无一事到灵台。

[七言绝句]
草暖云昏万里春，宫花拂面送行人。
自言汉劒当飞去，何事还车载病身。

[五言律诗]
秋风窗下起，旅雁向南飞。
日日出门望，家家行客归。
无因见边使，空待寄寒衣。
独倚青楼暮，烟深鸟雀稀。

[七言绝句]
金蘂含香冒雨开，清无俗格绝尘埃。
休嗟不及东篱下，也有幽人载酒来。

[五言绝句]
凝成姑射姿，幽洁世所独。
春近迫芳心，羞涩破唇玉。

[五言绝句]
俗士不足语，之子谁与娱。
闭门但痴坐，尔辈宁可无。

[七言绝句]
大勇非由血气充，性情义命本来公。
至刚至直纯天道，逆理其间何所容。

[七言律诗]
禀生太极本纯全，七尺身中豁一天。
妙道高深从俗笑，至言微密向谁传。
何须青简书勋业，赖有丹台集圣贤。
诸子但论时世事，令人懒语益思眠。

[七言绝句]
态浓意远骨肌匀，睡起精神萃太真。
不用分明更题品，诗翁已自为传神。

[五言律诗]
既不梦于我，胡然无一言。
形容那可认，骨发想俱存。
泪尽血犹滴，雾开山尚昏。
相看怜稚子，老病莫销魂。

[七言绝句]
乌纱巾上是青天，检束酬知四十年。
谁料平生臂鹰手，挑灯自送佛前钱。

[七言绝句]
一杯何处洗愁颜，黄法曹家玉树寒。
翠袖撚香留客看，春风都在小阑干。

[五言律诗]
耿耿销深暗，孤窗岂暂忘。
照回秋梦断，静引夜吟长。
病鼠惊空穴，寒萤聚缺墙。
邻居还共惜，及物有余光。

[七言绝句]
陇上云车不复居，湘川斑竹泪沾余。
谁念衡山烟雾里，空看鴈足不传书。

[五言绝句]
物外溪山乐，穷中岁月优。
斯人招不起，十顷稻田秋。

[五言律诗]
剥啄谁敲户，仓皇客抱衾。
只看人似蚁，共道贼如林。
两岸论千里，扁舟抵万金。
病夫桑下恋，万一有佳音。

[七言绝句]
胡尘轻拂建章台，圣主西巡蜀道来。
劒壁门高五千尺，石为楼阁九天开。

[五言律诗]
何止超前代，功隆道更尊。
几同造区夏，还复外乾坤。
黄屋尧年度，青山禹穴昏。
遗民犹望幸，泪血洒中原。

[五言律诗]
圣学鲁东家，恭惟同出自。
乘流去本远，遂有作书肆。
日中驾肩来，薄晚常掉臂。
徒嚣终无赢，归矣求己事。

[五言律诗]
钟陵千首作，笔绝亦身终。
知落干戈里，谁家煨烬中。
吟斋春长蕨，钓渚夜鸣鸿。
惆怅秋江月，曾招我看同。

[七言律诗]
畴昔吾乡主簿君，今年丹旐过江浔。
老僧尚记辞葅笋，旧吏犹闻却顾金。
玉节朱轮行万里，清冰寒露炯初心。
南风轧轧鸣归樐，似相蒿城薤管音。

[七言律诗]
莫忘前人食息间，好将禄养奉亲欢。
愧予行浅无堪法，幸子时亨能效官。
经纬家声元自好，栋梁门户各相看。
西风喜送吴中去，年少加鞭信不难。

[七言绝句]
当时辛苦学长生，准拟中原看太平。
今日醉游心已足，一瓢归去隐青城。

[七言律诗]
凉风九月菊花天，路近龙门自坦然。
胜友如云儒雅集，雄文丽藻灿连篇。
平时学问勤攻玉，圣世功名好着鞭。
黄屋临轩新策士，姓名一一听胪传。

[五言律诗]
此士不可得，乡人今始思。
迎宾多事日，教子废科时。
望屋讼自止，弄丸争者谁。
京华携手处，忆著最伤悲。

[五言律诗]
惜昔豺狼路，喧卑燕雀群。
谁欤非楚咻，何者避秦人。
黄卷中如律，青云断后尘。
幼安湖海趣，百世不荆榛。

[七言律诗]
良宵观月岂无人，未必能看到四更。
山载塔灯金笔立，水摇亭槛玉帘横。
歌从菡萏香中起，酒向玻瓈盏内明。
谁信南湖当暑夜，葛衣风透觉寒生。

[七言律诗]
桂树兰丛蔼宿薰，楚辞一曲送迎神。
岂闻钩党能留汉，故有桃源可避秦。
欲记曾来终草草，多慙浪走祇踆踆。
却寻扬子江头路，依旧杨花愁杀人。

[七言律诗]
听说邕州暂驻航，有金如粟马如羊。
五千里地通中国，四十三州控大荒。
武事建时文未丧，化风宣处教无方。
朝家学校通南越，庆历诸公未易量。

[七言律诗]
闻声悟道鸟投笼，祇么无闻道未充。
和剑拂开悭悋穴，全身辊入是非丛。
脚头脚尾无虚弁，山北山南有路通。
一笑归来能事毕，真金百炼见全功。

[七言律诗]
许奉太夫人以往，欧迎大君子而行。
无慙当日四门祖，起敬同时六馆生。
反哺儿怜亲老大，将雏翁喜世升平。
刘诗未必如韩笔，聊见临歧折柳情。

[七言绝句]
东宫降诞挺佳辰，少海星边拥瑞云。
中尉传开三日宴，翰林当撰洗儿文。

[七言律诗]
子规声里已非春，消遣光阴只苦吟。
肘后无方医白发，床头有易胜黄金。
年来不作功名梦，老去全休富贵心。
独抱焦桐游海角，纷纷俗耳少知音。

[七言绝句]
露华月色澹轩庭，风过时同从籁鸣。
谁挂机心在弦索，有弦宁更有全声。

[五言绝句]
幽鸟穿篱去，邻翁采药回。
云从潭底出，花向佛前开。

[七言绝句]
踢倒净瓶呼木𣔻，华林已坐一生穷。
却教一座沩山主，都在头陀相法中。

[五言律诗]
端居不出户，满目望云山。
落日鸟边下，秋原人外闲。
遥知远林际，不见此簷间。
好客多乘月，应门莫上关。

[七言绝句]
商于飞到一符新，遂己平生分外亲。
尤喜紫芝先入手，西南天柱与天邻。

[五言律诗]
船只时闲锁，城孤日闭关。
惊心常有马，极目柰无山。
出路相传险，行囊愈觉悭。
归心风絮乱，无柰一身闲。

[五言绝句]
擢干洿池中，天姿本清浄。
白白与红红，邂逅识真性。

[七言绝句]
玉女精神不尚粧，一身尽着雪衣裳。
只应尚有骄春意，浅笑微颦尽断肠。

[五言绝句]
汧流入城郭，亹亹渡千家。
不见双池水，长漂十里花。

[七言绝句]
玉妃朝谒珠宫惯，暂到人寰别九天。
恋阙丹心终不变，亭亭素艳吐清妍。

[五言律诗]
文士今固有，未闻居一门。
松筠无异操，茧蕙若同根。
试问临风读，何如把酒论。
兹行羡吾弟，弭檝向湖村。

[七言绝句]
端门行欲贺新元，窃食无功只厚颜。
可笑腐儒黄卷客，亦随朝士紫宸班。

[七言绝句]
东山东畔忽相逢，握手丁宁语似钟。
劒术已成君把去，有蛟龙处斩蛟龙。

[七言律诗]
买宅从来重见山，见山今直几何钱。
奇峰环列远隔水，乔木俯临微带烟。
行路客疑惊洞府，凭栏人恐是神仙。
长忧暗入丹青手，写向鲛绡天下传。

[五言绝句]
前烈知纯淑，孤踪愧眇蒙。
果能笔叙传，不枉赋幽通。

[五言律诗]
移棹方游霅，携琴又到杭。
溪山随影转，日月共贫忙。
何处依刘表，无人识子长。
世情已如此，客路独堪伤。

[五言律诗]
簷外竹珊珊，空房住一间。
无人曾到此，老子有余闲。
土蚀铜罇绿，苔滋粉壁斑。
于焉自成乐，遮莫笑痴顽。

[七言律诗]
驿酒沽来满满斟，现成诗句不须寻。
轻云阁雨风声软，淡霁笼云日影沉。
夹路栀花香野水，隔山杜宇响乔林。
草庵饭了从容睡，门外通衢无古今。

[七言绝句]
飞云顶上阁阑干，夜半南溟出玉盘。
卷起水帘三百尺，松风吹度铁桥寒。

[五言律诗]
残杯失春温，破被生夜悄。
开门万山白，俯仰同一照。
虽时出圭角，固自绝瑕窍。
儿童勿惊怪，调汝得一笑。

[五言律诗]
此閟先天地，名斋曷扁蒙。
祇应防太洁，未必果冬烘。
酿臈重醅酒，初阳逗煖风。
当年郭有道，此意与君同。

[七言律诗]
苹藻洁羞遗训在，芝兰奕叶庆源赊。
何人诔德须千字，他日冢傍应万家。
秋风摧谢忘忧草，古木悲啼反哺鸦。
犹忆升堂初拜跪，依然象服俨笄珈。

[五言绝句]
冈陵来势远，幽处更依山。
一片湖景内，千家市井间。

[五言律诗]
弃尽人间事，西风掩竹门。
无人争碧嶂，有鹤伴黄昏。
扫石移云影，浇花润月痕。
何须叹牢落，知我有乾坤。

[七言律诗]
麦天一似菊花秋，涩雨痴风故作愁。
幸自从来公不饮，何如乞与我销忧。
胶胶扰扰谁能问，兀兀陶陶得即休。
七泽五湖烟水阔，可容闲梦到沧洲。

[七言绝句]
只为长供撚断吟，萧疏早受雪霜侵。
羡君闲冗浑无用，留得童乌尚到今。

[七言绝句]
瞎驴一跳众皆惊，正法那堪付与人。
三要三玄俱丧尽，堂堂摆手出重城。

[七言律诗]
宦游霜宿与风餐，环郭青山岂曰盘。
余暇每思亲丈席，新凉政喜入中单。
交情老去才方见，世事年来亦饱看。
颜色想君如李白，却疑明月满重栾。

[七言律诗]
本乏微功辅斗枢，避贤仍忝领州旟。
病依一室由旬坐，老愧专城四十居。
憩石雨苔同发短，啸轩霜竹伴心虚。
挂冠尚有三年调，高躅空瞻广武庐。

[五言律诗]
幽处寻书坐，朝朝闭竹扉。
山僧封茗寄，野客乞诗归。
秋卷多唯好，时名屈更肥。
明年取前字，杯酒赛春辉。

[五言律诗]
苕霅双流合，帆樯万里通。
连山黄独雪，一鴈白苹风。
酒户春醅浅，鱼村晚市同。
旧游蕉鹿外，未老已成翁。

[七言绝句]
茆檐长扫静无苔，花木成畦手自栽。
一水护田将绿绕，两山排闼送青来。

[七言绝句]
积多云鹤岩前雨，种遍长松墓上田。
丰歉相乘天有数，今年管取斗三钱。

[五言律诗]
朝暖就南轩，暮寒归后屋。
晚酒一两杯，夜棋三数局。
寒灰埋暗火，晓燄凝残烛。
不嫌贫冷人，时来同一宿。

[五言律诗]
佛界似仙居，楼台出翠微。
浙中山水最，海内衲僧归。
草树有真意，禽鱼尽息机。
禅房无别事，唯见白云飞。

[七言律诗]
虽微风物似扬州，茧栗初红已遽休。
插戴端宜谁粉面，夺攘无奈众苍头。
未知相谑真何谓，不许当阶略少留。
玉爵彩云谙往事，可因尤物作闲愁。

[七言绝句]
君来别我还归去，君去重来定几时。
此后相思无可寄，相思欲寄莫如诗。

[七言绝句]
候禽幽啭似争春，我亦贪搔不屋巾。
巀嶭烟姿在眉睫，个中还有傲秦人。

[七言律诗]
六出先春兆物华，故撩高韵发车斜。
散榆天上齐飞䇲，布玉畦中尽吐芽。
梁苑俊游风不极，剡溪清泛月无涯。
雄豪乐事幽人咏，都属江南太守家。

[七言绝句]
船阁寒沙待晚潮，行人舟子各相招。
银山一朶三千丈，隔海飞来对面销。

[七言律诗]
花开虽晚莫嗟迟，落尽千葩发几枝。
清露有恩殊未报，寒风无赖不能衰。
幽芳自占三秋景，真赏堪同九日时。
蝶少蜂愁人事别，餐英独有屈平知。

[七言绝句]
箫鼓声中醉九旬，落红万点正愁人。
眼明忽见倾城色，更向尊前作好春。

[五言绝句]
燕坐修白业，焚香观黄庭。
清霄降真侣，弭节或见聆。

[七言律诗]
遥知得谢分西洛，无复肯弹冠上尘。
园地除瓜犹入市，水田收秫未全贫。
杜陵白发垂垂老，张翰黄花句句新。
还与老农争坐席，青林同社赛田神。

[七言绝句]
溪声西去疾于雷，山麓云根翠户开。
枉却幽寻三十载，壶天月窟欠曾来。

[五言律诗]
疑是瑶林种，分从后土家。
暂来为地主，相伴住天涯。
胜日更携酒，明年谁看花。
此生均一寄，杜曲有桑麻。

[七言绝句]
逆顺机中总是禅，在家不碍出家缘。
庞公父子团𪢮坐，顿觉无生话已圜。

[七言绝句]
万古萧条楚水西，步寻斜径到寒溪。
行人将底酬春色，一绝清诗手自题。

[七言律诗]
雨夜灵峰卧竹床，平明屐齿到云堂。
门前雨过新溪满，石上风回旧草香。
山抱钟声圆不散，雪铺瓦面冷无光。
理公莫怪诗相恼，今日偕行总姓汤。

[七言律诗]
一载相思始见君，同心长是不同群。
因看世上多青草，只话山中好白云。
路远寄书难得到，夜深别语岂堪闻。
西湖正有梅花发，水堠官程且莫云。

[七言绝句]
云林出空乌未归，松吹时飘雨浴衣。
石语花愁徒自诧，吾心见境尽为非。

[七言绝句]
水满城西钓艇横，云豪风弱晚冥冥。
天寒小店人愁雨，灯暗孤舟客卧听。

[七言绝句]
步月溪头放小鲜，银梭掷水势飞翻。
清波真是悠然去，不似洋洋秪听言。

[七言绝句]
花飞春减绿阴成，不住风光绕禁城。
山寺晚晴蝉欲噪，柳林犹啭数声鶑。

[七言绝句]
怪石蹲身草芥中，错疑猛虎喷腥风。
何消重费将军力，只在当头一箭功。

[七言律诗]
不堪万虑搅中肠，打破愁城入醉乡。
酒力尽时还又动，春宵短后却成长。
浮思闲念纷无数，飞絮游丝徧八荒。
看到东窗窗欲白，忽然一梦到羲皇。

[五言律诗]
频年游阙下，近日喜言归。
及我成行役，与君还别离。
梦长忘路远，计拙任人非。
杨柳塘何处，要看题壁诗。

[五言律诗]
沙路抵长夏，入山如早秋。
闲房容客卧，老屋欠人修。
日落蝉多事，云深鹤自由。
风尘二十载，复此得清游。

[七言律诗]
景城宛在水中央，短棹飘然下渺茫。
早路常期泛沧海，异时谁复问潇湘。
看他贾客千帆过，听尽渔翁一曲长。
家在东南千万里，寒烟漠漠又斜阳。

[五言律诗]
一郡夸饶掾，才名果不虚。
忽闻归去勇，极恨往还疎。
囚戴公平德，奴担性理书。
京华逢友旧，为说闭门居。

[七言绝句]
夜来灯烛鬬荧煌，多少众生彻晓忙。
究竟不知灯是火，昧却灵台一点光。

[七言律诗]
燕集蓬山雨过凉，湖光何独负知章。
万家桃李春风国，两郡旌旄昼锦乡。
和乐岂烦鸣管磬，醺酣非止为杯觞。
遥应大庾岭头去，南北枝间梅子黄。

[五言律诗]
傍城山曲处，草径一居幽。
元夕孤灯里，残香静夜头。
久晴无苦冷，独坐祗清愁。
也拟寻诗句，吟哦醉却休。

[七言绝句]
十日不一见此君，春笋满林深闭门。
杖藜特特穿苔径，问讯南阶添几根。

[五言律诗]
来访寄窗师，新田雨茗期。
凉生开酒量，香妙醒诗脾。
半日旧来话，古心他更谁。
要知梦非梦，试问两相知。

[五言律诗]
血气危频复，头颅老数奇。
家如缘角鼠，身是脱筒龟。
草树春离列，云山晚蔽亏。
意行随所到，不必问何之。

[七言律诗]
八境横陈淦水滨，异乡谁识倚楼人。
江山不越乾坤大，烟雨翻成风月新。
十载经营梅屋趣，三间突兀草堂隣。
题诗未得惊人句，从此登临莫厌频。

[七言绝句]
平生性僻爱吟诗，驱使风光如使儿。
纵横妙用无凝滞，问著机缄自不知。

[五言律诗]
归来非计失，事少得心宽。
村落年方稔，庭闱病复安。
诗当随景赋，酒莫放杯干。
插架书还在，仍容子细看。

[七言绝句]
逋仙只住西湖上，靖节终身栗里中。
千古修名垂宇宙，何曾南北与西东。

[七言绝句]
迷人未了劝盲聋，土上加泥更一重。
了人有意如迷意，只在迷中迷不逢。

[七言律诗]
春阴天气草如烟，时有飞花舞道边。
院落日长人寂寂，池塘风慢鸟翩翩。
故园回首三千里，新火伤心六七年。
青盖皂衫无复禁，可能乘兴酒家眠。

[五言律诗]
久矣望来使，潸然开讣书。
两家通绝谱，千里泣灵车。
亦悟古皆死，所悲天祝余。
泉扃生气在，故不羡曹蜍。

[七言绝句]
未信花飞能减春，花飞只恼有情人。
也知造物贾余巧，要作醉眠红锦裀。

[七言律诗]
宰官得度却无能，直断曹溪一点灯。
脱体化为牛马走，只身归是水云僧。
晚烟破灶迷村落，桴鼓哗空走稻塍。
弄水看山元未足，半规初月上觚棱。

[七言绝句]
九畹春回未放兰，先饶堤柳变衰残。
阴阳代谢寻常尔，正好随流著眼看。

[七言律诗]
年来典尽鹔鹴裘，远宦深惭马少游。
痛哭恨无裨国论，偷安终不为身谋。
谁怜饥虎空摇尾，却羡寒龟暗缩头。
但得渭川千亩竹，也胜霜鬓取封侯。

[七言律诗]
少日蜚声竦白袍，暮年策足上青霄。
功名略已追前辈，事业真堪托后凋。
谏草半焚烟寂寂，琐窗一梦夜寥寥。
古塘原上谁行路，只有哀笳引葬箫。

[七言绝句]
溪西受日云山丽，乞与溪东作锦屏。
好把生绢写归去，光华清昼烂门庭。

[七言律诗]
宦游随喜亦云聊，笔橐何官晚见招。
已定秦关无论蜀，好恢汤亳却归谯。
雪边庐岳云千岭，雨后湖庄水一腰。
买得扁舟能著我，便无西子也逍遥。

[七言绝句]
鹤鸣九皋秋夜永，纸帐芙蕖卧灯影。
九州之外更九州，谁解摩心发深省。

[七言律诗]
短舞长讴撩性情，狗翻砑鼓醉承平。
六么花下西湖集，三叠云凝玉塞声。
治世之音岂沦谢，淫哇已极返和清。
关雎正雅终知律，前圣尝云畏后生。

[七言律诗]
诗力如弓不易张，烦襟且觉对花凉。
玲珑南雪晴秋树，淅窣西风夜月香。
消得玉人歌古淡，许谁金屋鬬清狂。
风流更忆同袍老，一坞闲云傍水乡。

[七言绝句]
鬰鬰苍髯真道友，丝丝红萼是乡人。
何时翠竹江村路，送我柴门月色新。

[七言律诗]
吴蜀相望万里程，经年书到说都城。
御沟犹泛宫花出，春草还依辇路生。
京洛衣冠皆去国，东南父老亦伤情。
郑公乡里闻如故，谁道胡儿解弛兵。

[五言律诗]
宿露寒犹重，升曦旦尚昏。
高秋凋众木，百里见平原。
水涸看鱼族，田收长稻孙。
冥山不可望，那复更南辕。

[七言绝句]
我今纵汝入江中，好趁风雷早化龙。
只恐为龙行雨苦，碧波深处且从容。

[七言绝句]
远提龙剑镇龙庭，外户从兹永罢扃。
扫尽边尘更无事，暮天寒角醉吟听。

[七言律诗]
禹山山下是吾庐，坐处常安数卷书。
族近弟兄相聚密，家贫朋友欲来疏。
临窗种竹堪延鹤，向水开门可钓鱼。
莫羡贵人连甲第，一生能得几时居。

[七言律诗]
三最初承予告恩，一双青翰出都门。
关𦈡旧弃人多识，桥柱前题墨未昏。
南国归云聊送目，河梁新月暂消魂。
玉山丹府重来日，好拾风谣奏帝阍。

[五言绝句]
翠盖蒙尘飞，仗钺奋忠烈。
千秋沧海南，事与云水白。

[五言律诗]
上林春更好，宾鴈不知归。
顾影怜青籞，传声入紫微。
夜陪池鹭宿，朝出苑花飞。
宁忆寒乡侣，鸾凰一见稀。

[七言律诗]
双屐冲烟上泰台，欲将老眼傍天开。
春深叠嶂晴看雪，雨后飞泉夜听雷。
玉节攒苍烟浩渺，群山裂翠壁崔嵬。
目前齐鲁何须问，千古登封只草莱。

[五言绝句]
阴风吹黄蒿，挽歌渡秋水。
车马却归城，孤坟月明里。

[五言律诗]
乱鲁负虚名，游秦感宁生。
候惊丞相喘，用识葛卢鸣。
黍稷滋农具，轩车乏道情。
近来筋力退，一志在归耕。

[七言律诗]
草茅无路谒君王，白首终为田舍郎。
近读南华资旷达，欲师西洛愧荒唐。
乾坤万象供诗料，风月一楼为醉乡。
日晚栖禽归自乐，飞鸣不是怨斜阳。

[七言绝句]
七曲溪边古寺基，石塘春水绿漪漪。
澄波不见招提影，只有山光似旧时。

[七言律诗]
枝筇来访白云坳，绝异红尘势利交。
把酒为君浇磊磈，携诗就我定推敲。
不曾出市曾庞老，安得为云逐孟郊。
古锦囊中多秀句，家元书史莫徒抄。

[七言律诗]
从来守令与斯民，都是同胞一样亲。
岂有脂膏供尔禄，不思痛痒切吾身。
此邦祗似唐时古，我辈当如汉吏循。
今夕湘春一巵酒，直烦散作十分春。

[五言律诗]
作州岂无人，孰别泾与渭。
仰止云溪老，静处酌古味。
庭户令无哗，昼闲棠蔽芾。
吴侬了不知，但说物吐气。

[七言绝句]
破艇冲风去似疑，短篷经雨漏如筛。
无端更著连宵雨，大似波神得厮欺。

[七言绝句]
万人同志念弥陀，众力相成愿力多。
一朵莲开亲见佛，方知净土胜娑婆。

[七言律诗]
桃花水起问行舟，时不能留迹自留。
何有声名呼子慎，傥能饥渴念之罘。
前车或向中涂废，古井难持短绠求。
闻说下帷书已就，愿从繁露识春秋。

[七言律诗]
池上凉多生万松，登临怀感兴何穷。
催诗不雨云空黑，结社无人莲自红。
翡翠得鱼忙蘸水，蜻蜓避燕巧低风。
灵龟未解蒙庄意，慇慇时来乱叶中。

[五言律诗]
受署司分氏，开祥简狄心。
风帘虽易偶，巢幕亦难任。
两两差池羽，翩翩下上音。
曲江何感愤，托意动微吟。

[七言律诗]
千帆过尽独舟沈，玩世齁齁踵息深。
何自著书今白发，不禁恋阙此丹心。
诗来沧海珠盈把，人在掖垣梧十寻。
应为一编三致意，细论小雅到交侵。

[七言律诗]
发蓬新感二毛侵，尚阻清尊对菊斟。
久拟芝兰同臭味，莫疑鱼鸟自高深。
食贫岂复甘秦炙，客病空怀奏楚音。
挂席无由上牛斗，漫凭流水送归心。

[七言律诗]
夹岸黄花弄夕曛，归艎击汰不堪闻。
愁容政想峩眉月，喜气遥占岘首云。
酒罢楼头观妙算，公余垅畔访清汾。
明年入奏明光殿，前席雍容细剖分。

[七言绝句]
边邑鸿声一例秋，大波平日遶山流。
故人千里同明月，尽夕无言空倚楼。

[七言绝句]
瀛洲西望沃洲山，山在平湖缥缈间。
常说使君千里马，至今龙迹尚堪攀。

[七言律诗]
山茶纯白是天真，筠笼封题摘尚新。
秀色未饶三谷雪，清香先得五峰春。
琼花散漫情终荡，玉蕊萧条迹更尘。
远寄一枝随驿使，欲分芳种恨无因。

[七言律诗]
河东𬸚𬸦志青天，冀北麒麟受玉鞭。
二十年前元脱颖，五千人里又遗贤。
请君更草凌云赋，老我重看斫桂仙。
趁取春风双鬓绿，收科谁后复谁先。

[七言绝句]
尚方绶带迎嘉节，中禁彤闱纳美祥。
畴德珍符方瑞圣，后天宸寿永无疆。

[七言律诗]
曩昔行藏已熟筹，最为上策是无求。
看人面孔有何好，如此头颅只么休。
草草园庐山北住，匆匆岁月水东流。
莫因一片梧桐叶，瘦损能诗沈隠侯。

[七言绝句]
恨无毫发老波澜，世有曹刘亦后班。
堪笑燕人夸璞腊，欲随圭璧上三坛。

[七言律诗]
旌旗鬣鬣汉将军，闲出巡边帝命新。
沙塞旋收饶帐幕，犬戎时杀少烟尘。
冰河夜渡偷来马，雪岭朝飞猎去人。
独作书生疑不稳，软弓轻劒也随身。

[七言律诗]
割据溪山天下豪，长松独许倚青蒿。
小巫政自雄河朔，浅器从来鄙奉高。
烂醉何劳愤田窦，淳风相与继崔毛。
不知底事真奇语，且向窗前嚼二螯。

[五言律诗]
六经如日月，万世固长悬。
学不趋卑近，人谁非圣贤。
马能龙作友，蜹乃瓮为天。
我老空追悔，儿无弃壮年。

[五言律诗]
贤者逝如斯，皇天岂易知。
众人皆堕泪，君子欲安碑。
几世传清白，满乡称孝慈。
贤哉生令嗣，遗秀在兰芝。

[七言绝句]
风雨无情断送春，牡丹谁与伴黄昏。
枕书睡去觉来晚，庭鹤一声惊旅魂。

[七言律诗]
欲赋春华状不成，微风微雨又清明。
残花满地偏饶笑，高柳插天如有情。
百岁光阴诚鼎鼎，一生怀抱强营营。
相思真隠山前路，寒食酒杯终日晴。

[七言绝句]
乌塘渺渺绿平堤，堤上行人各有携。
试问春风何处好，辛夷如雪柘冈西。

[五言律诗]
别我已似久，起予当有诗。
筠窗坐风雨，儿辈乐埙箎。
归日近休日，春时盛此时。
观山仍快阁，太史昔幽期。

[七言绝句]
过雨桃花坠晚红，及时庭草翠翻风。
倚窗细究天人理，六籍元无一字空。

[五言绝句]
南桥春日暮，杨柳带青渠。
不得同携手，空成意有余。

[七言绝句]
青秧出水细于针，嫩叶初齐绿未深。
又是一年春欲尽，杖藜乘兴足幽寻。

[五言绝句]
江湖毓群鱼，水大随所拣。
奈何世上人，寻到秋鱼眼。

[五言律诗]
雪者阴之类，大寒之所为。
于人无暖意，著物有消时。
万草若相畏，孤松亦自持。
闲阶不须扫，日照与风吹。

[五言律诗]
世途无复古，吾道不宜今。
风月多饶舌，轩裳久死心。
家犹须五斗，命岂止千金。
有路可亲炙，那能入桂林。

[七言绝句]
浪说苏公久已仙，岂知翁自厌余年。
雪堂二客能相从，姓字当时惜不传。

[五言律诗]
小隠终非隠，休官尚是官。
早知农圃乐，不见道途难。
故国鸡豚社，贫家菽水欢。
至今清夜梦，犹觉畏涛澜。

[七言律诗]
子康疎畬人皆笑，即墨孤危众所攻。
遇主卒封齐万户，会时犹位汉三公。
二贤养正堪忻慕，百里徒劳且晦蒙。
闲上高台散幽鬰，独开襟袖挹清风。

[七言律诗]
亭在唐贤好句中，阑干六曲尽春风。
不知脚下是官府，但见面前如渚宫。
江水逢潮音激切，山云因雨思溟蒙。
主人雅兴居诗外，花影琴声事事工。

[七言律诗]
三楚名家有异孙，昔年射策对君门。
青衫佐幕声名重，白首谭经道义尊。
天壤忽惊遗老尽，衣冠今复几人存。
小山桂树伤愁绝，頼有清香为返魂。

[五言律诗]
乱世读书少，前人教子难。
青灯尝合席，红叶趱归鞍。
梅自知春近，松应耐岁寒。
楼高新月好，后夜与谁看。

[七言绝句]
苍苍森列万株松，终日无风亦自风。
白鹤来时清露下，月明天籁满秋空。

[七言律诗]
贵主和亲杀气沉，燕山闲猎鼓鼙音。
旗分雪草偷边马，箭入寒云落塞禽。
陇月尽牵乡思动，战衣谁寄泪痕深。
金钗谩作封侯别，劈破佳人万里心。

[五言绝句]
瑞福随春到，穰穰正似山。
君王宽大诏，自此徧人间。

[五言绝句]
静夜听鸣琴，秋风动幽谷。
何为钟子期，千古无人续。

[七言绝句]
蒌蒿短短荻芽肥，正是河豚欲上时。
甘美远胜西子乳，吴王当日未曾知。

[七言律诗]
溪山擢秀称阳羡，族望推高独富春。
潄石风流宜有后，掷金词翰不无人。
声名已觉寰区满，事业方看日夜新。
今代太平难藻绘，须公提笔侍枫宸。

[七言律诗]
夜合花开香满庭，夜深微雨醉初醒。
远书珍重何曾达，旧事凄凉不可听。
去日儿童皆长大，昔年亲友半凋零。
明朝又是孤舟别，愁见河桥酒幔青。

[七言绝句]
数枝高柳带鸣鸦，一树山榴自落花。
已是向来多泪眼，短亭回首在天涯。

[五言绝句]
严之水沦漪，其山复苍苍。
子陵钓游地，草木有余光。

[七言绝句]
伤春未了又悲秋，无复欢悰到酒舟。
茅屋半欹篱半倒，伏羲一卷在床头。

[七言律诗]
放浪江湖已几年，袖携长剑倚天边。
草庐不见蜀诸葛，采石谩思唐谪僊。
虎穴未能酬素志，龙门端合谒时贤。
乡邦幸有乖崖在，庶许诸生学李畋。

[七言律诗]
陈留春色撩诗思，一日搜肠一百回。
燕子初归风不定，桃花欲动雨频来。
人间多待须微禄，梦里相逢记此杯。
白竹扉前容醉舞，烟村渺渺欠高台。

[七言绝句]
西园花蘤过中春，微雨初晴不受尘。
莫怪芳丛开发早，欲将红艳送行人。

[五言律诗]
风力号强明，三朝选寄荣。
谁非千骑长，独就五羊城。
仙殿图书掩，山阴父老迎。
蓬莱登望好，太守擅诗名。

[七言绝句]
倚床相伴一枝藤，强作春游老不能。
花底婵娟诗妩媚，枕中日月睡瞢腾。

[七言律诗]
瑶池宴罢夜何其，拂拭朱弦落指迟。
弹到急时声不乱，曲当终处意尤奇。
雪深沙碛王嫱怨，月满关山蔡琰悲。
羁客相看默无语，一襟愁思自心知。

[七言绝句]
入夜茶瓯苦上眉，眼花摧落石床棋。
举头却恨天边月，颠倒山河作树枝。

[五言律诗]
九十老生涯，绯衣落照斜。
长安三度客，蜀县半庭花。
饭素匙抄雪，麻头韈带沙。
秋风空色相，飞入梵王家。

[七言绝句]
台殿云深秋色微，君王初赐六宫衣。
楼船泛罢归犹早，行遣才人鬬射飞。

[五言律诗]
草白河冰合，蕃戎出掠频。
戍楼三号火，探马一条尘。
战士风霜老，将军雨露新。
封侯不由此，何以慰征人。

[七言绝句]
煖响乌𣡶二月初，调高不作小单于。
年年陌上儿童戏，嚼征含商尽不如。

[七言律诗]
绵蛮黄鸟不堪听，触目离愁怕酒醒。
云散碧山当晚槛，雨催青藓匝春庭。
寻芳懒向桃花坞，垂钓空思杜若汀。
昼梦不成吟有兴，挥毫书在枕边屏。

[七言律诗]
应得烟霞出俗心，茅山道士共追寻。
闲怜鹤貌偏能画，暗辨桐声自作琴。
长啸每来松下坐，新诗堪向雪中吟。
征南幕里多宾客，君独相知最校深。

[五言律诗]
策蹇又山行，看山不识名。
平林秋后薄，叠嶂日边明。
云近侵衣湿，泉幽照影清。
归樵饶乐意，笛弄两三声。

[七言绝句]
清秋古洞无猿啸，自觉寻行幽意微。
处士桥边增怅望，几回沽酒对斜晖。

[七言绝句]
啼猿飞鹤近孱颜，想见仙翁步孱还。
贾谊行须对宣室，谢安未用忆东山。

[七言律诗]
行尽青溪日已蹉，云容山影水嵯峨。
楼前归客怨清梦，楼上美人凝夜歌。
独树高高风势急，平湖渺渺月明多。
终期一艇载樵去，来往使帆凌白波。

[七言绝句]
高秋风月变新凉，老泪何堪不计双。
从此梦魂应逐汝，南云夜夜过鄞江。

[七言绝句]
苍烟翠雾两冥迷，秋雨丛深不作泥。
冷叶寒枝须管领，亭亭会见拂云齐。

[五言律诗]
东郡衣冠盛，南宫牓帖新。
诸科唐取士，数路汉得人。
鸣鹿殷勤意，攀龙变化身。
若为明主献，忠谠要披陈。

[七言律诗]
富贵功名岂易量，暂休聊洗十年忙。
赤城山下林泉美，退老堂中日月长。
种竹几年心未厌，栽花经日手犹香。
一丘寄傲真吾事，何必怀归问故乡。

[七言绝句]
瑚琏区区只小成，休言果艺与忠清。
圣师忘食兼忘老，地久天长日月明。

[五言绝句]
朝云晦初景，丹池晚飞雪。
飘枝聚还散，吹杨凝且灭。

[五言律诗]
从容启华馆，馔玉复烧兰。
是岁兹旬尽，良宵几刻残。
风回松竹动，人息斗牛寒。
此后思良集，须期月再圆。

[七言绝句]
梅边楼阁海边山，银竹初收霁日寒。
看著南州奇观了，人间山水不须看。

[七言律诗]
疾雷将雨风怒号，夜半破屋声嘈嘈。
平明野水一犂满，浮云忽散青山高。
三湘归来故清绝，半载何事徒捐劳。
可怜辜负春已晚，鶑老花残空浊醪。

[七言绝句]
风絮萦寒昼拥炉，枝头犹得暗香余。
折来不拟供尊俎，静对翛然一榻书。

[七言律诗]
金华王府九天开，夜诵何人荐逸才。
太学诸生终莫挽，长沙贤傅几时来。
别离传恨空鱼素，岁月如飞逐管灰。
亦欲相追老湖海，稽山肯放酒船回。

[五言律诗]
忆我江东弟，书来得暂怡。
寺居因市近，村舍与贫宜。
儿辈诗书力，童奴薪水为。
尤欲护吾竹，及此夏初时。

[七言绝句]
南苞雒艳贡惊春，造化争先物物新。
镂管裁诗天语妙，翠甖颁醴圣恩频。

[五言绝句]
静宜樵隐度，远与车马隔。
有时行药来，喜遇归山客。

[五言绝句]
元祐几阅歳，诸公一无遗。
吾舅典型在，神明力扶持。

[五言律诗]
欲言非一事，晓夕待君来。
吟屋新装办，闲门未敢开。
春光归巷陌，山色入楼台。
犹有梅花在，相期把酒杯。

[五言律诗]
曲江与临武，彼此昔相望。
一岭大如砺，谁云隔寻丈。
离合非人力，此事要天相。
升沈亦偶然，岂问优与脏。

[五言律诗]
忽忽动中私，人间何所之。
老过离乱世，生在太平时。
桃李春无主，杉松寺有期。
曾吟子山赋，何啻旧凌迟。

[七言律诗]
疏疏芦苇旧江天，何处风光最可怜。
一带楼台擎晓月，万株杨柳拂晴烟。
身闲暂觉尘埃远，道在宁忧雨露偏。
三顷湖田秋更熟，浊醪粗饭任吾年。

[七言律诗]
浅红深翠绿高低，各出精神不肯齐。
山色好时新雨沐，湖光远处淡烟迷。
不知醉后无言句，逼近前来乞品题。
我亦未能勤领略，只烦鶑啭与乌啼。

[七言律诗]
欲舣扁舟约月明，倚楼少待暮潮平。
雁边有客关新恨，鸥外无人访旧盟。
天地能容苍海阔，风波难与白云争。
回头便踏尘埃路，莫忘山中此段清。

[五言律诗]
临水一太息，解舟当落晖。
上楼人已远，极目鸟空飞。
荆楚时方晏，江湖客未归。
定知吟忆处，林外月光微。

[七言律诗]
路转峰回觉有村，数间茅屋瞰山阴。
午炊已饱翻匙玉，腊酝仍拚挂杖金。
穷去作文和鬼送，兴来得句倩蝉吟。
一声横笛斜阳外，吹起江湖万里心。

[五言律诗]
窗前两梧桐，清阴覆东墙。
孙枝络珊瑚，圭叶裁琳瑯。
良材中琴瑟，幽栖期凤凰。
愿先海岱贡，移根栽峄阳。

[五言律诗]
常人无所重，惟睡乃为重。
举世皆为息，魂离神不动。
觉来无所知，贪求心愈用。
堪笑尘中人，不知梦是梦。

[七言绝句]
春随落絮去堂堂，白发相看作许长。
人物如公犹未节，诸生何敢薄淮阳。

[七言绝句]
己私净尽复何为，触处逢原与理随。
心广体胖无所累，浩然之气未尝亏。

[七言律诗]
去年长至在长安，策杖曾簪獬豸冠。
此岁长安逢至日，下堦遥想雪霜寒。
梦随行伍朝天去，身寄穷荒报国难。
北望南郊消息断，江头唯有泪阑干。

[七言律诗]
病不禁寒怯早霜，东斋随事具杯觞。
清时寛大何妨醉，白首龙钟未减狂。
枝叶扶檠山果熟，盐醯调适野蔬香。
兴阑径覔华胥路，枕藉图书满一床。

[五言律诗]
晚食宁论肉，知君薄世荣。
琼田何日种，玉本一时生。
白鹤今休误，青泥旧得名。
收单还炙背，北阙傥关情。

[七言绝句]
碧石重重锁墓门，兰膏点火照黄昏。
春风几度生芳草，还似君王旧日恩。

[七言绝句]
三宫寝室异香飘，貂鼠毡帘锦绣标。
花毯褥裀三万件，织金凤被八千条。

[七言绝句]
酒后高歌且放狂，门前闲事莫思量。
犹嫌小户长先醒，不得多时住醉乡。

[七言律诗]
润入盆山绿叶稠，倦摊书帙小窗幽。
浮云不卷时时雨，薄酒无功日日愁。
积潦涨来妨蹑屐，好山遮尽罢登楼。
青秧揺荡湖堤决，一饱前知未易谋。

[七言绝句]
虎榜初传淡墨名，饶山何重泰山轻。
日边未得春风力，江右惟高月旦评。

[七言绝句]
平章宅里一栏花，临到开时不在家。
莫道两京非远别，春明门外即天涯。

[七言绝句]
一路桃花愁杀人，柳塘茅屋正宜春。
春风不是不相识，不遣春山养病身。

[五言绝句]
邑令直微尔，争如相国荣。
可怜留母养，不忍听兄迎。

[七言绝句]
昔人论墨陈为贵，子姓为陈业更专。
问子去玄知几世，童乌有艺亦能玄。

[七言绝句]
已将勋业等浮鸥，鸟尽弓藏见远谋。
越国江山留不住，五湖风月一扁舟。

[五言绝句]
贫女貌非丑，要须缘嫁迟。
还似求名客，无媒不及时。

[七言绝句]
毛延寿画欲通神，忍为黄金不为人。
马上琵琶行万里，汉宫长有隔生春。

[七言绝句]
泽畔行行歌楚骚，一襟忠愤付湘涛。
难教举世无醒者，莫羡渔翁活计高。

[五言律诗]
寺不干兴废，江流曾策勋。
门栖征虏舰，僧诵设冥文。
薄霭遮西日，归雕带北云。
江心数峰小，传是晋人坟。

[五言律诗]
敲冰冰未泮，塞河流玉段。
轻舸莫言迟，古城沧海畔。
春皋兰蕙茁，晚井鱼虾乱。
时平无羽书，此乐异王粲。

[七言律诗]
祸稔萧墙终不知，生人力屈尽边陲。
赤龙已赴东方暗，黄犬徒怀上蔡悲。
面缺崩城山寂寂，土埋冤骨草离离。
秋风解怨扶苏死，露泣烟愁红树枝。

[七言律诗]
峻岭登临最上层，飞埃漠漠草棱棱。
百年世路多翻覆，千古河山几废兴。
红树青烟秦祖陇，黄茅白苇汉家陵。
因思马上昌黎伯，回首云横泪湿膺。

[七言律诗]
眇如丝粟便悠然，漥玉深中浅注泉。
再晕不知前夜月，才生便乐此中天。
群分自笑如儿戏，聚育谁偏得母怜。
罔罟不来斯可乐，洋洋何必泳长川。

[七言律诗]
万石君贤再出麾，犹龙川上五歌时。
九重执宪清规在，十镇分忧白髪知。
环禁申威星拱极，铃斋舒啸月侵帷。
金台下客思何报，愿上中和乐职诗。

[五言绝句]
贫因几首诗，闲高一著棋。
瓜田常嘿坐，不愿有人知。

[七言绝句]
君年方壮我颜苍，敢以宗盟论雁行。
孝子忠臣公论在，送行诗似少陵章。

[五言律诗]
达士寡世慕，至音遗俗弹。
一闻正始奏，坐使太古还。
残雪照樽酒，晴阳挂檐端。
曲罢了无得，清松空自寒。

[七言绝句]
杖藜来赴庐由饭，喜见公家园有蔬。
安得龙眠老居士，丹青重画隐泉图。

[五言绝句]
霜凋雪剥余，万卉生意动。
梅花让群芳，回施春风供。

[七言绝句]
赠春须记折花时，坐恨江南信息迟。
还向瑶林主人问，东风应傍去年枝。

[七言律诗]
槖皋何处合肥东，知有诗翁杖履中。
鲁会一时归寂寞，吴吟千载发清雄。
湖山照碧朦胧日，鞍马欺寒料峭风。
春入花梢人易感，莫教房闼叹飞蓬。

[七言律诗]
豫章城下偶相逢，自说今方遇至公。
八韵赋吟梁苑雪，六铢衣惹杏园风。
名标玉籍僊坛上，家寄闽山画障中。
明日一杯何处别，绿杨烟岸雨蒙蒙。

[五言律诗]
梦绕嵯峨里，神疎骨亦寒。
觉来谁共说，壁上自图看。
古翠松藏寺，春红杏湿坛。
归心几时遂，日向渐衰残。

[七言律诗]
曈曈初日照楼台，漠漠祥云雉扇开。
星驻冕旒三殿晓，云翻珠翠六宫来。
山呼圣寿烟霞动，风转金章鸟兽回。
欲识普恩无远近，万方欢忭一声雷。

[七言律诗]
十里青松接翠微，梵王宫殿白云飞。
钟声出岫客初到，月色满庭僧未归。
偶有闲情依净土，竟无尘虑渎天机。
明朝尚有登高兴，千仞冈头一振衣。

[七言律诗]
花时已是过重阳，翠干重开满地黄。
不为晨晖借颜色，要将晚节看芬芳。
宅边岂必白衣至，瓮里不妨红友香。
唤起闲情老元亮，颓然一醉答秋光。

[五言绝句]
南陌伤心别，东风满把春。
莫欺杨柳弱，劝酒胜于人。

[五言律诗]
昔可今恶可，人能我不能。
已无换马妾，惟有打门僧。
幼妇惭前作，愚公定别称。
少狂老方悔，焉用一科登。

[七言律诗]
清世文章日月悬，无才惟幸乐丰年。
游山太室更少室，看水伊川又洛川。
古有孟轲难语觉，时无颜子易为贤。
读书每到天根处，长惧诸公问极前。

[五言律诗]
园林日将暮，缅怀池上酌。
轻烟隠孤屿，绿水摇虚阁。
人闲山鸟静，风余岸花落。
稚子晚荡归，扁舟自飘泊。

[七言绝句]
雨霪道坏困泥涂，木石纷然赖里闾。
但使仅堪行便足，我无长戟与高车。

[五言律诗]
白露伤草木，山风吹夜寒。
遥林梦亲友，高兴发云端。
郭外秋声急，城边月色残。
瑶琴多远思，更为客中弹。

[七言绝句]
玉麈消摇吐妙言，清流都指作龙门。
白头苟活尊胡虏，夜半排墙未是冤。

[七言律诗]
不嫌来往日诗筒，春兴无穷我欲东。
一雨放行三尺水，万松回纳半帆风。
且将南浦难题景，寄在西山绝顶峰。
柳处酒家花处寺，并留他日款游从。

[七言律诗]
方奉手牋贻绿醑，忽通鼻观类黄虀。
自怜徐邈时中酒，多谢微生更乞醯。
未敢啐空杯面蚁，却愁舞杀瓮中鸡。
相君五斗安能吸，但嗅新醅醉似泥。

[七言律诗]
倦赋从军咏式微，山斋重此理松扉。
春来园圃朱樱遍，霜后盘飧绿芋肥。
瓶锡时邀高士驾，台缁多学野人衣。
白莲诗社方求友，喜得支公与共归。

[五言律诗]
汨汨避群盗，悠悠经十年。
不成向南国，复作游西川。
物役水虚照，魂伤山寂然。
我生无倚著，尽室畏途边。

[七言绝句]
江梅闲尽腊梅稀，又是红梅占晓枝。
却忆东坡诗上语，淡粧浓抹总相宜。

[七言绝句]
穷巷空伤老治经，由来命薄是诸生。
正须尽力排黄老，刺彘才能得利兵。

[五言律诗]
穷途多感慨，老境少知闻。
酒里闲消日，书中自策勋。
全躯希碌碌，扫轨厌纷纷。
每愧吾乡老，头童念致君。

[五言律诗]
闭户尘缘息，忘机眼病除。
就闲因教子，临老更知书。
摆亚风前稻，婆娑雨后蔬。
穷中方得趣，门外已巾车。

[七言绝句]
清晓清风吹过后，露出青青一罅天。
一似推篷偷看见，竹林半抹古苍烟。

[七言律诗]
畴昔游从分不轻，十年乡校读书灯。
德星会聚三兄弟，诗社追随八友朋。
去国悲凉老王粲，还乡牢落失陈登。
诵君生死炎凉句，斜日寒天涕满膺。

[七言绝句]
上巳春阴政未开，寒窗愁坐冷于灰。
冻蝇触纸飞还落，仰面翻身起不来。

[五言律诗]
盗贼干戈后，安知有太平。
众人皆竞利，百姓不聊生。
国用何能足，官曹未易清。
汉家政虚耗，第一莫言兵。

[七言律诗]
老去交亲浑谩与，兴来终日饮亡何。
扣门颇厌催书债，隐几凭谁遣睡魔。
肯怪物情相楚越，端由吾道自丘轲。
衰慵更着诗烦恼，笔阵方开已倒戈。

[七言绝句]
人家蚕麦祈晴日，城郭山川断渡时。
隠几正看千佛偈，敲门谁送两篇诗。

[五言律诗]
彭城楼上望，旷然今古怀。
山形东负岱，河势下通淮。
白鸟孤云并，荒烟万木排。
吾观兹有得，兴欲拍洪厓。

[五言律诗]
裘马寒逾壮，歌钟暝未闲。
排云朝象阙，踏冻猎黄山。
上客珠装履，妖姬玉缀鬟。
园林通夜赏，洞户不须关。

[五言绝句]
网户交如绮，纱窗薄似烟。
乐吹天上曲，人是月中仙。

[七言律诗]
愁多端的似无愁，何况周行苦滞留。
芦簄月连银界晓，榆关寒护玉峰秋。
挑灯屡作闻鸡舞，看剑长思跃马游。
从古封侯欠英杰，幽燕终欲笑谈休。

[七言绝句]
蹀血中原不用骄，论功何似禹乘橇。
始终两汉无留葛，谁与尘编慰寂寥。

[五言绝句]
昔曾过洛浦，遗恨写苍苔。
往事诗空在，春深我独来。

[五言绝句]
寻芳空茂木，斗草得幽兰。
歌舞纤𫄨健，嬉游玉佩珊。

[五言律诗]
一日去一日，一年添一年。
饶教成大器，其那已华颠。
志意虽依旧，聪明不及前。
若非心有得，亦恐学神仙。

[七言律诗]
贝多之叶来金仙，益以注释非忘言。
楞伽著在西域编，名虽或讹经则传。
唐世经生笔力便，兹文流布今几年。
河南题字恐未然，留与末世观蹄筌。

[七言绝句]
湘吴醇酎惬兼衣，多病难禁玉斚飞。
月下更期看国艳，凌波那更舞江妃。

[七言绝句]
江逢九派人将别，猨到三声月为秋。
不知相见更何日，此夜少年堪白头。

[五言绝句]
万里色苍然，春烟夕照边。
旧过南岳寺，曾向雨中看。

[五言律诗]
闻说江西路，而今不宿师。
省民来著业，少府去吟诗。
夜月营门鼓，春风射圃旗。
虽然溪峒事，闲暇要先知。

[七言绝句]
绛阙清都境异常，况当圣世物皆昌。
风催柘馆桑枝秀，冰满龙池荇带长。

[七言绝句]
陇树冥冥日向西，苦贪芳草不知归。
牧童尽力拽得转，在在暝烟深翠微。

[七言律诗]
风阻浪头如駴马，险于天堑欲摧车。
却随宿雁留寒渚，深羡飞云韂碧虚。
对酒客怀真土梗，满船生计只图书。
世无勇奡携之去，不得连鼇作鲙鱼。

[五言律诗]
铜驼分巩洛，劒阁低临邛。
紫徼三千里，青楼十二重。
玉关尘似雪，金穴马如龙。
今日中衢上，尧尊更可逢。

[七言绝句]
短短犀簪尚带泥，重重书卷已参差。
题诗分赠君应笑，何似东坡喷饭时。

[五言律诗]
舟泊楚城下，当风十顷湾。
凉生冰鉴面，人在玉壶间。
隠见云端树，低昂枕上山。
江湖有如此，一笑白鸥闲。

[五言律诗]
悟色身无染，观空事不生。
道心长日笑，觉路几年行。
片月山林静，孤云海櫂轻。
愿为尘外契，一就智珠明。

[七言律诗]
群鸡鼓翼天欲光，井上梧桐生微凉。
残星烂烂或出没，初日淡淡开青苍。
楚妃台边晓云碧，伏波庙前秋草黄。
骚人辛苦拾何物，沅有芷兮今已香。

[七言绝句]
露葵抱蕊未全开，翠竹阴凉蔽绿苔。
贪看青林飞白鸟，丁丁啄木又惊回。

[七言绝句]
十度来敲九不应，隔篱空见竹青青。
不知池里黄金鲫，听讲楞伽几卷经。

[七言绝句]
焚香提起经来读，便是拈华付嘱心。
此外别求玄妙解，悠悠千古少知音。

[七言律诗]
诏书一尺洗寰瀛，舒卷雷霆万物惊。
天祇无私均雨露，地缘强半是榛荆。
人间疾苦言堪疗，塞外豺狼腹未盈。
不是朝廷用桑孔，丁宁浑只念苍生。

[七言绝句]
门前画戟寻常设，堂上犀簪取次看。
最是恼人情绪处，凤皇楼上月华寒。

[五言律诗]
金门倦鸣玉，千骑出东方。
封略依沧海，枌榆近故乡。
秦碑苔蚀字，鄅稻日翻芒。
国吏遥应识，当年丞相郎。

[五言律诗]
守岁饮须频，光阴又再春。
漏移中夜刻，身是去年人。
天色收残腊，人心息旧尘。
东风新我意，相得向鸡晨。

[七言律诗]
闽地高材最杰然，结成丹荔冒炎天。
堆盘火齐光芒转，溜齿琼浆气味全。
玉井莲房空赋咏，秀江萍实谩流传。
更咍蜀品烦驰传，暗向红尘动笑妍。

[七言律诗]
一掬甘泉煮白沙，群峰秀整似排衙。
无钱买帖临求米，背俗论交类丧家。
续遣新吟欺白雪，又如活火剪黄芽。
海商不惜兼金价，传向鸡林国里夸。

[七言绝句]
十年海上觅冤雠，不得冤雠未肯休。
芍药花开菩萨面，椶榈叶散夜叉头。

[七言律诗]
三楚风流信有人，先声今已彻咸秦。
宁为鸡口官无小，欲试牛刀久要新。
细肋卧沙勤下筯，长芒刺眼莫沾唇。
山西豪杰知吾老，为说犹堪举万钧。

[七言绝句]
谷水为帘映暮山，珂珠贝玉妥天关。
传闻小陆同支遁，游戏苍崖巨壑间。

[七言律诗]
荒塘水竭只蹄涔，双鹤翩然啄午阴。
此纵有鱼应渴死，不濡其咮漫窥临。
病鸱尚畏泥坑辱，宿鸟常虞矰缴侵。
何似舂锄甘寂寞，一滩藻荇立清深。

[五言律诗]
疎疎竹外枝，短短水边篱。
南雪若相避，东风殊不知。
兰荃皆弱植，桃杏总凡姿。
坐叹逋仙远，清宵费梦思。

[五言绝句]
易觉春风老，偏知夏日长。
四山新笋出，一涧野花香。

[七言律诗]
默默无言恻恻悲，闲吟独傍菊花篱。
只今已作经年别，此后如为几岁期。
开箧每寻遗念物，倚楼空缀悼亡诗。
夜来孤枕空肠断，窗月斜辉梦觉时。

[七言律诗]
春风几日到蓬莱，仙伯初惊杏蕊开。
绕树独听清夜漏，怀人空对昔年杯。
坐怜珍赏同心隔，愁见新芳入眼来。
欲折繁枝有所赠，九重丹禁照瑶魁。

[七言绝句]
田园无力办难俱，有益犹堪学把锄。
二者即今皆未具，教吾归去却如何。

[七言律诗]
放眼久知亭外景，连朝苦恨雨昏昏。
红飘落桂浑如雪，青失平林总是云。
与世相忘真有道，休官曾不待移文。
玉堂天上空回首，白发追寻我愧君。

[七言律诗]
苑树樱残罢宴瓯，骊驹籍籍望西州。
左思丽赋都中贵，张载新铭剑外留。
几日戏裳贪洁膳，即时归雨劝耕畴。
如何蔽芾甘棠国，再见临淄第一流。

[七言绝句]
仙人清磬读黄庭，长听金鸡半夜声。
一夕都随黄鹤去，满巢明月白云生。

[七言绝句]
妙龄天嗣自重瞳，尊贵威严镇六宫。
规步从来不出禁，阍人祇得颂芳风。

[七言绝句]
汲水添池活白莲，十千鬐鬣尽生天。
凡庸不识慈悲意，自葬江鱼入九泉。

[五言律诗]
欲结千年实，先催二月花。
故教穷到骨，要使寿无涯。
久已逃天网，何须服日华。
宾州在何处，为子上栖霞。

[五言律诗]
曾共傅岩孙，同坐傅岩石。
纪游未抄寄，双梅解相忆。
天涯思美人，折花陡岑寂。
所幸柱上题，如新未陈迹。

[七言绝句]
春日每颁宽大诏，天公意与圣人同。
故于半载焦枯后，一雨聊资土脉通。

[五言律诗]
群生各自意，未有一般般。
名利贪嗔贼，愚迷道路宽。
避烦如雨散，清静入云端。
善想因缘理，经穷子细看。

[七言绝句]
短篇吟了长篇续，旧韵酬成新韵催。
一节此君缄锦绣，奚奴携去又携来。

[七言绝句]
风雨多年不对床，便当携被过溪堂。
曲肱但作吉祥卧，浇舌惟无般若汤。

[七言绝句]
几年脱迹冠冕窟，一味偷生兵火中。
不见君家好兄弟，何人怜我最奇穷。

[五言绝句]
我观招提境，古桧何苍奇。
白蚁巢其根，青虬啮其枝。

[七言绝句]
自古别都多隙地，参天乔木乱昏鸦。
荒垣坏堵人耕处，半是前朝卿相家。

[七言律诗]
白玉为堂月一栏，何如茅屋雪中看。
笑堪索否便堪醉，盟可寻欤不可寒。
枝北春风惊婉娩，江南烟雨几悲酸。
清香吹落骚人手，墨妙笔精并二难。

[七言绝句]
事理纷纷千万亿，岂容执一以为中。
圣贤心术无偏倚，只在能权识变通。

[五言律诗]
解职青袍困，惊年素发多。
囊中彭泽米，门外下邽罗。
露鹤惊霄岛，风蜩喝暝柯。
此时潘簟冷，争奈近秋何。

[五言绝句]
冰溪时咽绝，风枥方轩举。
此处不断肠，定知无断处。

[五言律诗]
流水遶双岛，碧溪相并深。
浮花拥曲处，远影落中心。
闲鹭久独立，曝龟惊复沈。
苹风有时起，满谷箫韶音。

[七言律诗]
急景萧萧黄叶风，野人篱落半烟中。
天霜点染林峦出，田水悲鸣禾稻空。
称贷有逋缘地瘠，偫储无政谩年丰。
绿林豪客饶牛酒，自保冠山竹籐丛。

[七言律诗]
吾家奕奕茂芝兰，士论尤推季孟间。
挟策可怜埸屋老，杜门空对水云间。
嗟余屏迹常多病，幸尔论心数解颜。
乘兴过从无复日，忍将愁眼望西山。

[七言律诗]
此驿阅人多似我，于湖去后有谁来。
诗留版壁经年在，门对岩扃尽日开。
天上有文修白玉，人间无句对苍苔。
相逢莫问滔滔事，荷蒉曾过有意哉。

[五言律诗]
赐欢仍许醉，此会兴如何。
翰苑主恩重，曲江春意多。
花低羞艳妓，莺散让清歌。
共道升平乐，元和胜永和。

[七言绝句]
一个两个千万个，脱却笼头缷角駄。
左转右转随后来，紫胡要打刘铁磨。

[七言绝句]
鄣日青圆自拥堦，绉风绿净可添杯。
被花恼处君知否，罗袜凌波笑不来。

[七言绝句]
山村梅开处处香，醉插乌巾舞道傍。
饮酒得仙陶令达，爱花欲死杜陵狂。

[七言律诗]
分落银河一派清，源深流远旱常盈。
蛟龙潜处鱼虾少，日月中时表里明。
插岸好山青泼黛，倚波丑石势奔鲸。
幽奇信是神仙窟，上有浮云散又生。

[五言律诗]
得失两忘机，何心问是非。
难求斩马剑，且守钓鱼矶。
鹤瘦添新料，儿寒补旧衣。
诗成兴飘逸，天外片云飞。

[五言律诗]
飏糠新出米，打谷旋推禾。
健妇行茶椀，痴儿守饭箩。
一秋能饱未，终岁得闲么。
农事无终极，人生可奈何。

[七言律诗]
外家门馆未应疏，舅氏多能作大夫。
才命淹回犹半刺，舟船缭绕向三吴。
兴公自有游山赋，郑老宁无过海图。
去国长年宜自爱，不须频叩步兵厨。

[七言绝句]
驿亭斜掩楚城东，满引浓醪劝谏慵。
自恋明时休未得，好山非是不相容。

[七言绝句]
耳聋眼暗步龙钟，毕竟凭何住五峰。
天网恢恢无避处，不妨随分展家风。

[五言律诗]
龙山门不远，鹿苑路非遥。
合逐闲身去，何须待客招。
年华残两鬓，筋骨倦长宵。
闻说峰前寺，新修白石桥。

[七言绝句]
正炊折脚铛安隐，无奈公文抵死催。
硬把死蛇头不得，随时之义大矣哉。

[七言律诗]
晨跸凌高转翠旌，春楼望远背朱城。
忽排花上游天苑，却坐云边看帝京。
百草香心初罥蝶，千林嫩叶始藏莺。
幸同葵藿倾阳早，愿比盘根应候荣。

[七言律诗]
西院春归道思深，披衣闲听暝猨吟。
铺陈政事留黄阁，偃息神机在素琴。
玉柄暂时疎末座，瑶华频复惠清音。
开晴便作东山约，共赏烟霞放旷心。

[七言绝句]
枝上稀疏地上稠，忍看红糁落墙头。
风流别乘多才思，归趁西园秉烛游。

[五言绝句]
新笋箨半含，节下粉犹绿。
指日南风来，吹作阶庭玉。

[七言律诗]
不炷灵香不诵经，兆杯签榜总欺人。
穷通只合从天地，祸福何须问鬼神。
命到死时生莫幸，事当直处曲还伸。
从今若问开先事，桃李无言二月春。

[五言律诗]
花开哂群芳，叶密相映带。
根移下岩谷，本无尘俗态。
紫萼半含羞，翻嫌污香黛。
我欲谱此花，法书今乏蔡。

[七言律诗]
群峦环翠绣江隈，八叠中峰洞府开。
剑戟香炉空际列，马鞍兜子上方排。
烟笼丹灶鳌擎稳，云盖仙人鹤驾来。
观此宝玄真胜境，何须航海觅蓬莱。

[五言律诗]
骤雨行荷叶，嘈嘈如语言。
高斋正薄暮，宴坐不知喧。
极静开心地，新凉入鬓根。
交游何用绝，自罕到吾门。

[五言绝句]
世道自破碎，全理未尝违。
溪山亦何有，永觉平日非。

[五言绝句]
只闻风击响，圆通销妄想。
旋汝倒闻机，直下分斤两。

[七言律诗]
此邑先曾有美传，雨晹仰佛令多贤。
复斋名比太丘长，清水仁如姑射仙。
廉白不惭居补处，精虔更为祝丰年。
殷勤办此身心去，莫怕溪滩稳放船。

[五言绝句]
苍竹纬琅玕，为形有如豆。
遇祭何所容，干桃与修糗。

[七言绝句]
海风拍枕灯初暗，山雨打窻人正寒。
料得此轩秋更好，怒涛推月上阑干。

[七言绝句]
此去江头只两程，寒蒲解缚便横行。
无肠政要空虚腹，满贮芦花与月明。

[五言律诗]
为爱比隣好，诛茅试结庐。
地临平楚回，堂枕一峰孤。
乞予青霞珮，斟吾白玉腴。
行行对金马，谨莫戏侏儒。

[七言绝句]
目极云霄思浩然，风帆一片水连天。
轻桡便是东归路，不肯忘机作钓船。

[七言律诗]
枯桂衰兰一遍春，唯将道德定君臣。
施行圣泽山川润，图画天文彩色新。
开阁覆看祥瑞历，封名直进薜萝人。
应怜老病无知己，自别溪中满鬓尘。

[七言律诗]
砾裂扫空凡例说，精微勘破后先天。
遥知长麈升高座，惜未巍冠列细毡。
秦火安能燔六籍，汉儒浪自费三年。
自惭不是韩宣子，获见春秋易象全。

[七言律诗]
才性如君岂易窥，断碑摸索已无遗。
百家小说都成诵，一藏魔言总记持。
东里多知工润色，西施虽病善颦眉。
制科便与承当取，正是逢场作戏时。

[五言绝句]
秀木千章倒，层甍万瓦差。
悄无人似玉，空咏小戎诗。

[七言律诗]
云水微茫爽气浮，锦江如带可怜秋。
潆洄雾縠时迷雁，潋滟霞光不见鸥。
晴雨一川皆好景，烟花三月总牵愁。
风波满地乾坤阔，吟望长安垂白头。

[七言绝句]
萧条清颍一茅庐，魂梦长怀与子俱。
五里桥西杨柳路，可能鞭马复来无。

[五言律诗]
攕攕儿女手，申旦轧机杼。
织成遍地锦，翠凤湿花露。
三年卷箧中，背立泣不遇。
持归付刀尺，昼线金针度。

[七言绝句]
吟牋欠向此花题，未信翻阶句绝奇。
三嗅苍髯惹黄粉，又成空对剪来枝。

[五言律诗]
足疾惟妨拜，登临故自如。
深知造物意，遣遂此心初。
东坞闲看竹，西溪独钓鱼。
暮归犹未倦，把卷绕前除。

[五言律诗]
雅欲赋招隐，何堪吊战场。
独看星错落，久立夜苍茫。
羽檄来东越，风烟隔下塘。
安闲随处有，冠盖莫相望。

[七言绝句]
水出昆仑浪接天，天高地下秀林峦。
禅床略下云山断，凡圣无踪海岳寒。

[七言律诗]
不起一念须弥山，韶阳法施意非悭。
肯来两手相分付，拟去千寻不可攀。
沧海阔，白云闲，莫将毫发著其间。
假鸡声韵难谩我，未肯模胡放过关。

[七言绝句]
明星照得眼睛穿，眼睛觑得明星落。
夜半依前是子时，敢保不曾成正觉。

[七言律诗]
饭已柴扉手自开，杖藜三径久徘徊。
忽惊无雨溪流涨，遥认他山雪浪来。
叶暗青云环舍竹，树团香玉绕池梅。
春光已近宜行乐，未怕年华冉冉催。

[七言律诗]
我亦知吾生有涯，长将病骨抵风沙。
天寒短日仍为客，酒暖长亭未是家。
又苦征夫催去去，更甘飞雨故斜斜。
旧闻行路令人老，便恐霜毛一半加。

[五言律诗]
春台临永路，跂足望行子。
片片云触峰，离离鸟渡水。
丛林远山上，霁景杂花里。
不见携手人，下山采绿芷。

[五言律诗]
寒窗一再雨，幽径两三花。
老境吾犹健，春筵此最佳。
清尊泛寒蚁，醉墨落栖鸦。
笑语崔夫子，相逢即是家。

[七言绝句]
却装珍御复名谁，更展琅函耀木辉。
了道不除□权立，一切元体是无余。

[七言绝句]
两鬓萧萧华发生，欲寻江上白鸥盟。
皇恩却许陪鹓鹭，重听景阳钟鼓声。

[七言绝句]
射杀南山老大虫，行人从此路头通。
年来猎犬浑无用，卧对千峰与万峰。

[七言绝句]
此身如幻病何伤，白日无人景自长。
寄傲南窗容膝地，时时飞梦到羲皇。

[五言律诗]
道乡归路晚，世迹陷泥深。
老死先通耗，病衰今见寻。
规模高世意，料理住山心。
月在孤峰顶，冻猿时一吟。

[五言律诗]
忽忆岩中雪，谁人拂薜萝。
竹梢低未举，松盖偃应多。
山溜随冰落，林麕带霰过。
不劳闻鹤语，方奏苦寒歌。

[七言绝句]
唐世花名寖显时，才如韩白尚无诗。
本朝盛赏唯西雒，万幄千庖泣玉脂。

[七言绝句]
大地山河眼里尘，自古至今强立名。
衹个绝边无缝塔，不曾来往逐人情。

[五言律诗]
徐郎小隠处，爱我许迂临。
多遻话岁晚，言归忘夜深。
祛愁倚诗酒，结伴卜山林。
更喜檀栾旧，风烟挺绿沈。

[七言律诗]
若欲相寻向竹边，开窗着屐更谁先。
定有一轮穿密密，可无数点洗涓涓。
茂林从昔于侬好，太极遥怜似我圆。
钓竿莫惜分新绿，更割半窗潇洒天。

[七言绝句]
闾里旧游能几人，适斋犹有笔如神。
莫言二老升沈异，各现宰官居士身。

[五言律诗]
近诏还中秘，新文记饰庵。
主盟君勿让，贾勇我何堪。
木落山容瘦，云齐雪意酣。
何由共杯酒，把蟹擘黄甘。

[七言律诗]
未春先以约春期，载酒如何却负时。
摇想醉狂哦舴艋，也知归客趁酴醿。
阿瞒气慑周瑜阵，樊素心贪白传诗。
横槊赋诗俱占却，据鞍矍铄正相宜。

[七言绝句]
万仞崖头拚得去，不知何处觅全尸。
业风吹起再苏醒，却问如今是甚时。

[五言律诗]
境概殊诸处，依然是谢家。
遗文齐日月，旧井照烟霞。
水隔平芜远，山横度鸟斜。
无人能此隐，来往谩兴嗟。

[七言绝句]
倒拈折筯搅沧溟，无限鱼龙暗里惊。
一笑机关轻捩转，东湖午夜月华明。

[七言律诗]
淮上相逢得胜游，水边乡落水边洲。
每怜酒旆能留客，长恐秋风便解舟。
十载穷通重把手，两朝今古一回头。
金明且看春波绿，共我忘机子与鸥。

[七言律诗]
好雨纤纤润客衣，新来双燕力犹微。
似嫌春早无人见，故待帘开掠地飞。
南国花期知不远，中原寒剧未应归。
养雏不怕巢成早，记取朝朝为启扉。

[七言绝句]
觅得骊龙颔下珠，几年参请遍江湖。
只今同味仍同病，惟有亲朋李简夫。

[七言律诗]
比侬初到汉州城，郭邑楼台触目惊。
松桂影中旌斾色，芰荷风里管弦声。
人心不似经离乱，时运还应却太平。
十日醉眠金鴈驿，临岐无恨脸波横。

[七言绝句]
天与风流春与娇，酒旗风急更相招。
先生莫道心如铁，愁杀苏州也合销。

[七言绝句]
先世曾夸尺五天，后来苗裔独萧然。
可怜三十三年内，科第唯吾父子传。

[七言律诗]
老来生计君看取，白日游行夜醉吟。
陶令有田唯种黍，邓家无子不留金。
人间荣耀因缘浅，林下幽闲气味深。
烦虑渐消虚白长，一年心胜一年心。

[七言绝句]
大藏教文为切脚，钵啰娘义最深幽。
孔门弟子无人识，碧眼胡僧暗点头。

[七言律诗]
伊昔端居寂寞滨，每于骚雅爱其人。
长篇賸得斓斑锦，短句兼收细碎鳞。
指下粗能知越操，郢中那敢和阳春。
愿藏大手无轻露，寸胆于今已自宾。

[七言律诗]
平生梦寐临川郡，故在溪堂竹友斋。
句法已看行世集，风声犹得起人怀。
有孙住著园依水，薄宦旧来松俨槐。
纵是尘埃政冲突，可无一语道离乖。

[七言绝句]
三峨直上片云飞，飞过匡庐惹住衣。
我亦朱轓暂容与，山南山北判清辉。

[七言律诗]
禁署沉沉玉漏传，月华云表溢金盘。
纤埃不隔光初满，万物无声夜向阑。
莲烛烧残愁梦断，蕙炉薰歇觉衣单。
水精宫锁黄金阙，故比人间分外寒。

[七言律诗]
端平闻说建斯堂，白首才重一炷香。
早有埋辞表真曜，晚为画赞讼东方。
秋风浩荡吹坟树，落月依稀照屋梁。
千古行人来下马，陈诗不必奠椒浆。

[七言绝句]
流水通波接武冈，送君不觉有离伤。
青山一道同云雨，眀月何曽是两乡。

[五言绝句]
塞日穿痕断，边云背影飞。
缥缈随黄屋，阴沈护御衣。

[五言律诗]
一叶摇无定，昏然妙思通。
化为漆园蝶，飞入大槐宫。
有酒相勾引，无茶作寇戎。
平生眠不足，还债𫇛声中。

[五言律诗]
左手揭圆罛，轻桡弄舟子。
不知潜鳞处，但去笼烟水。
时穿紫屏破，忽值朱衣起。
贵得不贵名，敢论鲂与鲤。

[七言律诗]
秀发豪眉覆两颧，身长九尺地行仙。
楚人尚记庚寅日，晋客浑疑甲子年。
批鳯玺书光洗眼，刻鸠灵杖稳随肩。
世人欲计吾公事，膝上郎君雪满颠。

[五言律诗]
月黑征途暗，羸驹傍险行。
村遥微认火，县近忽闻更。
落寞殊乡意，喧啾小市声。
故园流水在，想像见冰清。

[五言律诗]
守局喧卑地，携孥寂寞滨。
鲁儒犹委吏，周礼有盐人。
勿发泥涂叹，姑持玉雪身。
秋风怀檄否，莆与福比邻。

[七言绝句]
人言会饮辰嫌酉，我为求医日问除。
老去谁能遵百忌，秋来只欲上三书。

[七言绝句]
雪彩霜威马祖风，虎降高格气如龙。
谁人会得归宗路？一镞三关海内通。

[七言绝句]
竹几蒲团石室中，细书抱朴校参同。
寄声碧眼朱高士，何必携琴下阆风。

[七言律诗]
妙龄驰誉百夫雄，晚节忘怀大隠中。
悃愊无华真汉吏，文章尔雅称吾宗。
趋时肯负平生志，有子还应不死同。
惟我闲思十年事，数行老泪寄西风。

[七言律诗]
东南一境清心目，有此千峰插翠微。
人在下方冲月上，鹤从高处破烟飞。
岩深水落寒侵骨，门静花开色照衣。
欲识蓬莱今便是，更于何处学忘机。

[五言律诗]
绿树初浮光，嘉禽自行乐。
厨烟续云根，涧水断冰脚。
徜徉一樽酒，坐看山花落。
日暮归去来，嫣香裛罗幕。

[五言律诗]
酒亦有何好，人今不肯忘。
苟无愁可解，何必醉为乡。
剩欲论奇字，终能讳秘方。
直饶肌骨秀，正要画眉长。

[七言绝句]
总计宁专借远方，高勋盟府要深藏。
明年今日归清禁，天语传宣劝寿觞。

[七言绝句]
闻说夷陵人为愁，共言迁客不堪游。
崎岖几日山行倦，却喜坡头见峡州。

[七言绝句]
江渡隋堤千万缕，年年折尽最长条。
谁知烟雨汀洲晚，闲舞东风拂画桥。

[七言律诗]
玉京高谢黄金榜，石室来乘白鹿车。
山后暗通天宝洞，眼前便是地仙家。
时闻清夜雪中犬，回视红尘井底蛙。
五百年前人未死，芭蕉源上锁烟霞。

[七言绝句]
夹路依依千里遥，路人回首认隋朝。
春风未借宣华意，犹费工夫长绿条。

[七言绝句]
平生习懒怕逢迎，相望何时可合并。
妙语贯珠分在手，山斋快读晚风轻。

[五言律诗]
大将上兵符，军容备扫除。
恭惟陛下圣，方采直臣书。
忽报分司去，还寻入幕初。
宗藩虽旧识，莫遣得亲疏。

[七言绝句]
未饶拄杖挑山衲，差胜袈裟裹草鞋。
吹面谷风冲虎过，归来松雨撼空斋。

[五言律诗]
夜半倏惊觉，狂风搅秋鸣。
掣电起迅雷，骤雨翻盆倾。
逆知造物意，揫敛万宝成。
天威不竟夕，须臾山月明。

[七言绝句]
频阳田宅就荒墟，十室居人九室虚。
骠骑将军无甲第，书名竹帛又何如。

[七言绝句]
寄语玄都观里花，饶君繁丽夺朝霞。
刘郎想到长安日，葵麦风前一叹嗟。

[七言律诗]
往时三吕共修途，拟上青云近玉除。
中道勒回奔电足，今年还直迩英庐。
纵谈尚记华严夜，枉道难随刺史车。
遣兴宽为七字语，寻人聊代一行书。

[五言绝句]
玉尘固清俸，也莫大餐多。
试问采薇子，而今还在么。

[七言绝句]
怯思酣魂九十中，蚕苗凤子学人慵。
来来不会春工意，酝造风光抵死𬪩。

[七言律诗]
日华晴射武夷峰，湛碧溪流照玉骢。
行郡敢辞千里路，祝厘先拜万年宫。
山川历历神仙境，民物熙熙太古风。
笑领霞觞云子酒，姓名留在洞天中。

[七言律诗]
六月炎炎如火热，谁知冷处胜冰雪。
红尘閙市等个人，七佛轨仪都漏泄。
报龙王，须福护，大千捏聚为檀度。
一言劄住万机通，自然光壮少林风。

[五言律诗]
黄金缀菊铃，兖地独驰名。
细蘂浮杯雅，香筩贮露清。
风休沈夜警，雨碎入寒声。
自此传仙种，秋芳冠玉京。

[七言绝句]
万丈寒潭彻底清，霜天午夜欲生冰。
钓鱼要掷金鳞饵，拨转芦蓬向月明。

[七言律诗]
颙颙德望重朝廷，况有胸中千万兵。
蛮獠未擒宵旰虑，轺车一出笑谈平。
囊封力沮和戎议，制阃咸推料敌精。
壮志未酬天不憗，空余草木识威名。

[七言绝句]
残梅依草遣愁尽，细草缘阶满意生。
莫道中年春思少，每逢佳处眼偏明。

[七言绝句]
药病须还考自知，和根新断为人机。
心随身上门常闭，课罢苔封候夕晖。

[七言律诗]
云连万木夕沈沈，草色泉声古院深。
闻说羊车趋盛府，何言琼树在东林。
松筠自古多年契，风月怀贤此夜心。
惆怅送君身未达，不堪摇落听秋砧。

[七言绝句]
少时亹亹著新功，老去萧萧渐秃翁。
辜负平生好师友，纳湖云谷两仁翁。

[五言绝句]
四象写老少，两仪书偶奇。
四从两上判，惟一邵翁知。

[七言绝句]
年少家藏累代金，红楼尽日醉沈沈。
马非躞蹀宁酬价，人不婵娟肯动心。

[七言绝句]
老来万事耳邉风，惭愧灯花未结红。
欲把一尊聊自解，空花入眼暗蒙蒙。

[七言绝句]
风枝露叶走筠笼，玉润冰寒擘绉红。
自往胸中评史记，久闻格调略相同。

[五言绝句]
兴化逐克宾，观音戴鬼面。
靴里动指头，未免傍人见。

[七言律诗]
春秋七十更逾期，同甲同年世所稀。
未遂乞骸嗟我老，已输先手羡公归。
良朋集有湖山乐，故里思无羽翼飞。
预想俞音还印日，鹭涛秋色上行衣。

[五言律诗]
忽作断过访，经旬闲瘦筇。
慵添和诗债，病减灌园功。
石鼎袅轻碧，庭柯零碎红。
竹君如见慰，竟日啸窗风。

[五言律诗]
梧台有沈璞，由来非一春。
时无司南驾，自比连城珍。
宁如昆邱叟，相与笑缁磷。
勿以名夸世，而将暗投人。

[七言绝句]
四十年前不畏老，酒豪踏雪买梅花。
如今七十愁年尽，远客匆匆梦到家。

[五言绝句]
残月小楼西，鹃啼思欲迷。
妾夫在天南，何不那边啼。

[五言绝句]
帷幄参神算，边尘万里清。
西藩聊偃息，犹是一长城。

[七言律诗]
拔宅清都去不还，尚留仙事警其顽。
灵茅岁久香犹发，丹井功成水自闲。
日转空庭松影瘦，雨余幽径藓痕斑。
云𫐌鹤驾何曾远，满耳天风吹珮环。

[七言绝句]
白露沙滩浸绿湄，小舟舣岸尚依稀。
山回屏曲江连树，春锁人家深处归。

[七言绝句]
当日昌黎系缆初，曾瞻双阙整冠裾。
致君尧舜今谁是，想像闻韶更起予。

[七言律诗]
霜痕如雨沁东郊，乐岁家家一把茅。
故国丘陵多麦垅，新晴篱落有梅梢。
小山何在应招隠，北岭如今已献嘲。
归计未成聊琢玉，飘飖风袖作推敲。

[七言律诗]
费却长吟复短吟，投瓜投李愧何深。
吾人只记钱留纸，此老能令户作金。
掷地有声知处处，如兰斯臭见心心。
柏梁体后八仙赋，趾美重光未陆沉。

[七言律诗]
西北连忧寄责深，十年回首失光阴。
丹心报国期输尽，白日当天荷照临。
赐钺何劳诚腼面，扞边虽久即甘心。
孤根只有衰危甚，不得终身被傅霖。

[七言绝句]
庵前谁为子磨塼，休把真心作静看。
了得诸尘非异物，披毛带角也何难。

[七言律诗]
潮阳南去倍长沙，恋阙那堪又忆家。
心讶愁来惟贮火，眼知别后自添花。
商颜暮雪逢人少，邓鄙春泥见驿赊。
早晚王师收海岳，普将雷雨发萌芽。

[七言律诗]
区区冷色度凉秋，不得乘时奉胜游。
九日杯觞虽独远，一番珠玉幸兼收。
紫萸随分浮金盏，明月还能照荻洲。
欲写萧条才思拙，临牋尤愧乏银钩。

[七言绝句]
尧风舜日两依依，一片虚凝截万机。
何必胡僧亲付嘱，如人饮水自家知。

[五言绝句]
天公富万有，秋事不曾贫。
静阅岁时信，动观天地仁。

[七言绝句]
晨起喧喧暮自栖，梦回每每当闻鸡。
有渠何用门前客，廷尉当年见处低。

[五言律诗]
一宿白云根，时经采麝村。
数峰虽似蜀，当昼不闻猨。
马立溪沙浅，人争阁道喧。
明朝弃襦罢，步步入金门。

[七言绝句]
师似浮云触处闲，倦飞知我未能还。
林泉会有相逢日，风月应须乞半山。

[七言律诗]
闲步秋光思杳然，荷藜因共过林烟。
期收野药寻幽路，欲采溪菱上小船。
云吐晚阴藏霁岫，柳含余霭咽残蝉。
倒尊尽日忘归处，山磬数声敲暝天。

[七言律诗]
闻道春深多物华，遥怜春日思无涯。
烟涵树色相依好，山拥溪流一带斜。
休问主人先看竹，只随渔叟便逢花。
凭谁画得当时境，持去江南细与夸。

[七言绝句]
君家诗有简斋翁，南渡流离语更工。
好继翁诗致华要，墨梅题入御屏风。

[七言律诗]
早付闲身老故乡，青松成径菊成行。
搘颐独坐心遗念，坦腹高吟兴欲狂。
瓮下却应嗤毕卓，篱根遥想对羲皇。
乘风破浪门前客，试问浮家有底忙。

[五言绝句]
驿使何时发，凭君寄一枝。
陇头人不识，空向笛中吹。

[七言绝句]
龙津亭下水漫漫，坐久凝神杳霭间。
说道浙江人不信，向南全似越州山。

[五言律诗]
伏日何处游，危亭阴清樾。
十客同我登，诗兴浩然发。
四簷山在眼，奚用更拄笏。
小饮未成醺，天边见新月。

[七言律诗]
不奉清谭一纪余，相期情分愈于初。
数篇秀句锋谁敌，累幅华牋手自书。
芸省联曹虽喜共，萍江制邑独惭疏。
如君才术当超卓，安见飞黄困守闾。

[五言绝句]
玉树参差出，天花顷刻开。
先生倚栏处，指点是瑶台。

[五言绝句]
昔我游山阴，杂花纷似雪。
重来雪作团，远树皓已结。

[七言绝句]
从道长陵小市东，巧将花貌占春风。
红儿若是同时见，未必伊先入紫宫。

[五言绝句]
公为名利隠，我为名利来。
羞见先生面，黄昏过钓台。

[七言绝句]
翦彩房中新胜出，披香殿里早春回。
祥云更傍南山起，来对君王万寿杯。

[七言绝句]
大地是个解脱门，三世诸佛一口吞。
将为雪峰有奇特，却来谩我好儿孙。

[七言律诗]
风条日萼半披残，不用登临意惘然。
宿麦吐芒风卷浪，垂杨吹絮暖生烟。
送春莺友分明语，并水凫雏取次眠。
触眼风光浑有味，人生行乐且加鞭。

[七言律诗]
萧条古寺野僧残，聊与僧俱住翠峦。
树影绕帘春昼静，水晶摇屋暮天寒。
固知书剑不嫌冷，却恨杯盘未尽欢。
当念老人衰已久，外虽强健实中干。

[七言律诗]
卜筑西岩最可人，青山为屋水为邻。
身将隠矣文何用，人不知之味更真。
自古交游少同志，到头声利不关身。
清泉便当如渑酒，浇尽胸中累劫尘。

[五言绝句]
南伐逾铜柱，西征出玉关。
不如茅屋底，高枕看青山。

[七言律诗]
展墓归来春水浮，桥头望月正如钩。
桥成未用问谁住，意远应同逐水流。
天外鴈凫何足许，人间鹿豕可仝游。
须知□□□□□，莫说存耕知有秋。

[五言律诗]
湘渚韬灵迹，娥台静瑞音。
凤逐清箫远，鸾随幽镜沈。
霜处华芙落，风前银烛侵。
寂寞平阳宅，月冷洞房深。

[五言律诗]
黔郡随山壤，卢溪上水舟。
双眸长不夜，两鬓未全秋。
制锦宁伤手，鸣琴自点头。
武陵花赏遍，安稳上瀛洲。

[七言绝句]
庐山北转是吴章，岩草纷纷静有香。
洞口流泉似相送，人间天上莫相忘。

[七言绝句]
旌旗猎猎晓云风，扑面清微破午烘。
更度幽香来细细，转头寻见野花红。

[七言绝句]
拔刀斫案气如虹，独倚周郎立隽功。
一战果摧曹孟德，不妨高枕覇江东。

[七言律诗]
九锁山深断世踪，云霞堆里著瑶宫。
千年地胜身才到，一柱峰高路忽通。
据石漱泉消俗念，扪萝扣洞挹仙风。
直疑凡骨今朝换，不假金丹屡转功。

[七言绝句]
白马冈前眼渐开，黄龙府外首空回。
慇懃父老如相识，只问天兵早晚来。

[七言律诗]
万州城西何所有，高山其下俯寒塘。
浮鸥藉草溪沙暖，飞鸟冲花野树香。
他日拟从南岳隠，平生尤爱北窗凉。
道人为我收松子，剩种清阴十亩长。

[七言律诗]
车马传闻渐欲还，河边陈迹弃春湾。
暌离心恨三秋月，积累功成九仭山。
从事独贤公弗叹，散材无用我宜闲。
放夫急趁兰洲赏，寒食光阴俛仰间。

[七言律诗]
绵绵风雨暗西窗，闷拥残编对夜釭。
稚子何知泥污土，良朋共叹陆成江。
负山鳌重应将压，战野龙骄未易降。
此去城东无百步，明当相就一渔艭。

[七言律诗]
凉多夜永拥山袍，片石闲欹不觉劳。
蟋蟀遶床无梦寐，梧桐满地有萧骚。
平生乐道心常切，五字逢人价合高。
破落西窗向残月，露声如雨滴蓬蒿。

[七言律诗]
问讯卢家大小僧，忆渠旅思为消凝。
春禽言语得能好，秋水精神更乞增。
今日垂髫且嬉戯，他年鼓翼看飞腾。
悬知父党无能解，头白丝丝面有棱。

[七言绝句]
轮蹄交错未尝停，去若相追来若争。
料得中心无别事，苟非干利即干名。

[七言绝句]
客亭长短路南北，衮衮行人那得知。
惟有相逢即相别，一杯成喜只成悲。

[五言律诗]
春事已如许，客愁空自多。
梅花成莫逆，樽酒付亡何。
楚楚邢郎子，眈眈老伏波。
定应容我醉，耳热更高歌。

[七言绝句]
雨重杨丝不曳风，小舟斜出断桥东。
分明几点闲鸥鹭，着在西湖便不同。

[五言绝句]
万树江边杏，新开一夜风。
满园深浅色，照在绿波中。

[五言律诗]
不见山中客，还经四度春。
近闻归旧隐，真个是闲人。
吹发松风迥，当轩琴月新。
悬知心更静，梦不到红尘。

[七言绝句]
暮山如淡复如浓，烟拂山前一两重。
山背更将霞万疋，生红锦障裹青峰。

[七言绝句]
眼中光景几回新，无限英雄一窖尘。
但说百年亭已老，不知曾有百年人。

[七言绝句]
朱氏西斋万卷书，水门山阔自高疎。
我来穿穴非无意，愿向君家作壁鱼。

[七言律诗]
妨人作乐屏书签，阁笔无情复强捻。
执御祇应曩规范，锻金不假别锤钤。
花开咄咄人清苦，鸟哢声声梦黑憇。
出世世间皆有道，糟醨𫗦啜量难兼。

[七言律诗]
漏云残日凄欲阴，占巢归鹭纷投林。
风吹旷野暮色白，山近小窗秋意深。
已将梦事了得丧，更凭杯酒寄浮沉。
书生习气难料理，有底苦吟劳此心。

[五言律诗]
三十年来梦，王郎歌有情。
桂亭看跃马，蒿里望铭旌。
废相存亡托，孤儿内外并。
休论书数万，色色负平生。

[七言绝句]
日下高城月入扉，蒲葵不动晚风微。
幽人信步如相过，买酒黄公一醉归。

[七言绝句]
与师同月不同年，归墨归儒各自缘。
想得山中无寿酒，但携茶到菊花前。

[五言绝句]
射获原非虎，图看未识龙。
古来除梦卜，真得几英雄。

[五言绝句]
殷勤魏公子，落莫吴王孙。
下客独垂泪，伤心思旧恩。

[五言律诗]
枳棘栖云翼，芙蓉泛绿波。
谈玄三语足，折狱片言多。
未熟黄粱梦，俄悲薤露歌。
阴功付诸子，异日踵巍科。

[七言律诗]
不仙不释不居官，久狎渔樵作往还。
细雨饱眠一黄犊，白云秀拔几青山。
浮生往事真成梦，举世谁人最得闲。
惆怅伏波粗意气，暮年犹向五溪蛮。

[七言律诗]
三年去国苦飘零，满面风沙漫度春。
白日驱车无住客，青山当路亦为尘。
东经卤泽初迎雪，西出蒲关欲问津。
何日投鞭寻旧隠，云间深访牧牛人。

[七言律诗]
卜宅溪南远市喧，一经教子守田园。
邵平未老瓜先熟，靖节能闲菊自存。
无白丁来多酿酒，放青山入别开门。
朝衣曾侍天香满，得似荷衣带露痕。

[七言律诗]
鄣泥何惜出郊游，始霁才宽望岁忧。
鬰若山光疑是活，飘然诗思尽难收。
隈林杏颊红初抹，拂砌莎髯绿自虬。
禾黍坐看云四合，有年将乞载春秋。

[五言律诗]
谢事久悬车，为农懒荷鉏。
破裘寒旋补，残发短犹梳。
槁木忘荣谢，闲云任卷舒。
心知老当逸，先罢夜观书。

[七言律诗]
中秋自昔赏金波，爽气初凝暑顿过。
风雨定时看有数，楼台高处得偏多。
正怜白发宜相照，不为衰颜惜暂酡。
愿假长绳留玉兔，望舒能与倩夸娥。

[五言绝句]
人世将天上，由来不可期。
谁知一回顾，更作两相思。

[七言律诗]
湖山梦想阻登临，柳色门前绿未深。
老去青衫谁著眼，向来白战尚寒心。
浇愁可欠杯中物，遣兴聊为洛下吟。
倒指启关春已暮，直须修禊继山阴。

[五言律诗]
贵贱平生隔，轩车是日来。
青阳一觏止，云路豁然开。
祖道衣冠列，分亭驿骑催。
方期九日聚，还待二星回。

[七言律诗]
万里怜君蜀道归，相逢似喜语还悲。
江淮别业依前处，日月新阡卜几时。
自说曲阿犹未稳，即寻湓水去犹疑。
茫然却是陈桥梦，昨日春风马上思。

[五言律诗]
性拙难为巧，年来阴屡经。
身闲诗谩赋，心静梦能灵。
富贵如朝露，英雄几晓星。
寻思世间事，日影过中庭。

[五言律诗]
漂流今海角，胡骑忽秋风。
旧隠怀空翠，征途厌软红。
时平犹倦仕，力小况从戎。
欲遣愁城破，须论酒子功。

[五言律诗]
非无鹰隼虑，自识主人归。
立语移窗日，翻飞试羽衣。
江湖万里阔，天地一身微。
不作惊鸥别，何须强察机。

[七言绝句]
西去轮台万里余，故乡音耗日应疎。
陇山鹦鹉能言语，为报闺人数寄书。

[七言绝句]
峰从险处自孤起，石到虎边飞冽泉。
门户既难子宜去，莫辞深雪立庭前。

[七言绝句]
香似海沈黄似酒，不禁风雪最迟开。
放翁欲作梅花谱，蜡屐搘笻日日来。

[五言律诗]
郭外生涯少，城中籴米归。
种花无处卖，挑菜入篮稀。
风撼倾欹屋，寒生蓝缕衣。
此翁何所乐，谈笑傲轻肥。

[五言绝句]
耳痒欲拈去，猛省须用䎳。
注目深探之，疏快满须髪。

[五言绝句]
晓行沥水楼，暮到悬泉驿。
林月值云遮，山灯照愁寂。

[五言律诗]
庭树晓毵毵，行空马脱骖。
瑞臻平地尺，白见一年三。
照眼花犹散，齐腰话可参。
岑楼寻胜赏，溪泛此何惭。

[七言律诗]
卢师深话出家由，剃尽心花始剃头。
马哭青山别车匿，鹊飞螺髻见罗睺。
还来旧日经过处，似隔前身梦寐游。
为向八龙兄弟说，他生缘会此生休。

[七言绝句]
不惜柔条折赠君，与君分占万家春。
祇愁五柳门前景，不称三槐堂里人。

[七言绝句]
鲈鱼小底最为佳，一白双腮是当家。
旋看冰盘堆白雪，急风吹去片银花。

[五言律诗]
三绝今非少，元功人未知。
岂云公有憾，时恐世传疑。
谁解吟成史，宁忧罪到诗。
诗成终自愧，空恨一年迟。

[五言律诗]
闲中思衲友，曳杖辄相寻。
兴废关何事，浮沉惜此心。
柏阴遮塔密，雨气入钟深。
剔藓碑堪读，茫茫岁月侵。

[七言律诗]
绿阴芳草鸟啼春，与客相携发兴新。
半落杏花初过雨，微酸梅子已生仁。
每寻诗去必迁坐，稳跨牛归不问津。
筋力尚堪蓑笠在，莫欺老子发如银。

[七言绝句]
向来连岁守江城，到处题诗满户庭。
独欠兹山一转语，倩师与我谢山灵。

[七言律诗]
问梅颇复恨开迟，及至开时病不知。
何自折来相料理，似怜一见苦参差。
君今政草凌云赋，我又初无却月诗。
风月孰于风日愈，要须一语为评之。

[七言绝句]
管弦韵胜堪娱客，山水音清好赋诗。
底事翩然欲归去，尊前风月又相思。

[七言绝句]
将相佥谋互往来，一时肝胆绝嫌猜。
颇闻追骑三方出，不遣淮壖疋马回。

[七言绝句]
爪叶鳞条龙不盘，梳风幕翠一庭寒。
莫言只是人长短，须作浮云向上看。

[七言律诗]
争放红蕖燎紫沈，胜游谁肯惜千金。
人和更有笙歌助，酒美应无巷陌深。
化国光阴方甚永，洞天风物不难寻。
如何可致吾民乐，长似熙熙此夜心。

[五言律诗]
岁月川流驶，风霜行路难。
忽闻喧怒瀑，始觉上层滩。
月落鸡声晓，沙空雁梦寒。
云林摇落尽，敢卜一枝安。

[五言律诗]
叹息曾游处，江边故郡城。
青襟空皓首，往事似前生。
绿绶君重绾，华簪我尚荣。
年衰俱近道，莫话别离情。

[五言律诗]
鸣笳出望苑，飞盖下芝田。
水光浮落照，霞彩淡轻烟。
柳色迎三月，梅花隔二年。
日斜归骑动，余兴满山川。

[五言律诗]
驱马上危坂，暮鞭摇客愁。
峰峦惊满目，咫尺拟回头。
红树拥野店，白云藏县楼。
须知此北下，地底见豳州。

[七言律诗]
千岭分岗一岭西，一峰骧首万峰低。
仰看木杪楼台小，犹听云端甲马嘶。
暮角回风吹落叶，晓暾笼树转寒霓。
要知血食无穷处，阴壑藏雷水遶谿。

[七言律诗]
绿阴芳树鸟啼春，与客相携发兴新。
半落杏花初过雨，微酸梅子已生仁。
每寻诗去必迁坐，稳跨牛归不问津。
筋力尚堪蓑笠在，莫欺老子发如银。

[五言绝句]
故人坟宿草，翰墨想遗风。
善谑知君意，何伤睿武公。

[五言绝句]
微阳挂木杪，孤鸟下云淀。
广墟遗稻粱，鹳鹤伴凫雁。

[七言绝句]
将军舍下雀罗宽，骠骑营前万马攒。
冷暖不随时俗变，古今惟有一任安。

[七言绝句]
几树繁红一径深，春风裁剪锦成屏。
花前莫作渊材恨，且看杨妃睡未醒。

[七言绝句]
又随桃李一时荣，不逐东风处处生。
疑是四方嫌不种，教于蜀地独垂名。

[七言律诗]
希年逾五叹无闻，岁事从头又一新。
徒得襄阳齿耆旧，却惭庄子号陈人。
垂垂榆景已侵耄，冉冉花辰不减春。
日涉丘园今已矣，北山亦足了闲身。

[七言绝句]
头疼宿酒未能解，独怕晓寒帘卷迟。
懊恨桃花爱飘荡，夜来压折海棠枝。

[七言绝句]
甘王楼下一帆风，猎猎舟旗照日红。
酾酒三江饮龙腹，摩挲冠冕是谁功。

[七言绝句]
云散烟收渺渺秋，蛩声四壁起新愁。
西风万里乾坤眼，不到斜阳十二楼。

[七言绝句]
帝烛荧煌下九天，蓬莱宫晓玉炉烟。
无央鸾凤随金母，来贺熏风一万年。

[五言绝句]
委径问谣俗，高丘省佃作。
昔游非苟然，今花几开落。

[五言律诗]
讼简岁丰盈，铃斋竟日清。
窗排群石怪，簷拥远山明。
古木风千叶，新髭雪数茎。
开樽向幽处，余论见高情。

[七言律诗]
休恨古人不见我，犹喜江东独有君。
尽怪阿戎从幼异，人疑太白是前生。
云间鸾凤人间现，天上麒麟地上行。
诗律暮年谁可敌，笔头谈笑扫千兵。

[五言律诗]
天道不可诘，吾当责尔螟。
方今绝谗慝，何故播膻腥。
野草离离尽，秋禾穗穗零。
知君恤民意，鬓减数茎青。

[七言绝句]
瑞香蓓蕾破寒晴，稚子呼为紫素馨。
万斛幽香量不尽，霜风吹送暮天青。

[五言律诗]
端居独无事，聊披释氏书。
暂释尘累牵，超然与道俱。
门掩竹林幽，禽鸣山雨余。
了此无为法，身心同晏如。

[七言绝句]
日薄烟低莽苍间，古仙相望白云端。
山中倘有安期枣，觅取归来当晚餐。

[七言律诗]
宴坐凌霄峰顶寺，时时音信得相闻。
十年寥落长为客，四海交游少似君。
杨柳重青相送处，鹭鸶洁白自成群。
寒思会面知何日，百里溪山隔暮云。

[五言律诗]
簿领正尘埃，天邉驿使来。
姓名传宝琰，朋旧集兰台。
始望岂及此，故人安在哉。
曾陪丞相幕，抚事勿惊猜。

[五言律诗]
骚骚北风急，杳杳白云飞。
江汉波新起，蒹葭露欲睎。
狂歌闻凤鸟，楚制见荷衣。
历历先贤趣，南浮亦庻几。

[七言律诗]
巢松老鹤鸣丹井，笼月梅花摇素影。
竹敲白露幔亭寒，吟弄紫箫山月冷。
山月箫声清且幽，幔亭不见昔人游。
我来欲此腾云雾，笑指三山十二楼。

[七言律诗]
坛宇榛芜几十年，遗基重葺控长川。
羽人便是双飞鹤，仙籍须增一洞天。
蓝峤逢秋无败叶，龟池经夏有甘泉。
操舟过客宜停棹，暂到尘襟自洒然。

[七言绝句]
上帝神兵破石头，别离歌管六宫愁。
燔柴空有高坛在，乞与千年麋鹿游。

[七言绝句]
日午猫睛一线时，红嫣紫媚正猖披。
争如绛蜡通宵照，玉叶金须色愈滋。

[七言绝句]
谁染轻红皱万囊，靓如妆面照寒塘。
蜀葵千叶仍陪菊，芍药重台更耐霜。

[七言律诗]
烟描水写老秋容，岭外秋容也自浓。
如见大宾新露菊，若歌商颂晓风松。
插花醉照濂溪井，吹发慵登帽子峰。
莫问明年衰与健，茱萸何处不相逢。

[七言绝句]
顶相拟求终不见，应缘同谷不违方。
此门别处无寻路，祇有休心更厮当。

[五言绝句]
从来求出家，未详出家称。
起坐只寻常，更无小殊胜。

[五言律诗]
蠖屈地容壮，鸟还天宇闲。
渔樵苕水市，薇蕨首阳山。
瓮下金貂友，林中玉笋班。
谁能齐万物，为我辨彭颜。

[七言绝句]
悔将泪眼向东开，特地愁从望里来。
三十六峰犹不见，况伊如鷰这身材。

[五言律诗]
岁闰黄杨厄，年丰白昼长。
独居无一事，两度见重阳。
野馈同谁饷，闲花各自芳。
贳将今夜月，借手送秋光。

[七言律诗]
懿德遐龄世所尊，浓薰班马到诸孙。
疏荣花诰加宏邑，赐第兰阶侈异恩。
了了三乘言外趣，如如一性定中存。
鱼轩应向西方去，知在莲花第几根。

[七言律诗]
此生何处是真归，俯仰人间念念非。
雨后溪山无限好，烟中鸥鹭自由飞。
只轮双桨成何事，白酒黄鸡可息机。
北客上来千万恨，故乡回首夕阳微。

[七言律诗]
十年学道客长安，炼得丹成返故山。
賸带锦囊诗料去，肯嫌黄叶路程寒。
梅边月照人千里，竹下云封屋两间。
此后旦评声价重，不将旧日阿蒙看。

[七言绝句]
康时致主接英游，姚宋开元第一流。
憔悴三闾空泽畔，离骚终日念灵修。

[七言绝句]
重阳过后雨垂垂，病怯新寒独立时。
菊有万株归未得，一窗来此看花枝。

[七言绝句]
乍见飞泉眼即明，玉虹垂地半天声。
何时闲散无公事，洗钵重来汲浅清。

[七言律诗]
洞天占胜作新亭，曲槛危簷揖翠屏。
四顾风烟入怀里，一湾溪水抱沙汀。
羽人不见论平昔，双鹤犹存有典型。
幸得官闲成吏隐，何妨续说旧羲经。

[七言律诗]
阴长阳消帝怒深，尽驱赫日扫群阴。
却疑枉致一秋旱，聊复霈为三日霖。
陇亩共知成乐岁，里闾谁不起欢心。
朝来幽鸟知予意，亦向簷前作好音。

[七言律诗]
壮年嘉誉蔼瀛洲，衮衮诸公并俊游。
献纳未持天上橐，光华频总峤南州。
牢盆賸算波熬素，蒲泽终期剑买牛。
世路荣枯真莫问，浮云山眇泪横秋。

[七言律诗]
入秦乘夏颇相宜，笑拂征鞍尽别巵。
鹦鹉陇西迎赋笔，芙蓉幕里近花期。
祖琨清发能长啸，老杜冥搜有杂诗。
君去定应兼二美，军书暇日戍楼时。

[七言律诗]
天台衡岳旧曾寻，闲忆留题白石林。
岁月已残衰飒鬓，风骚犹壮寂寥心。
缑山碧树遮藏密，丹穴红霞掩暎深。
争得相逢一携手，拂衣同去听玄音。

[七言绝句]
三千里外名荒服，一百年来号太平。
争似洛川无事客，何须列土始为荣。

[五言律诗]
汉家英俊士，衮衮出金阊。
久袭通侯籍，新腰太守章。
畛封连故赵，庐井带清漳。
春色迎铙吹，应忘道路长。

[五言律诗]
羡师游五顶，乞食值年丰。
去去谁为侣，栖栖力已充。
浊河高岸拆，衰草古城空。
必到华严寺，凭师问辨公。

[七言绝句]
五云楼阁凤城间，花木长新日月闲。
三十六宫连内苑，太平天子住昆山。

[七言绝句]
初祖西来但指心，大光明藏在胸襟。
世间盲汉浑忘却，误向骊龙颔下寻。

[五言律诗]
有炜遵彤管，无嫌各紫枢。
清心能敏悟，雅性谢骄舒。
奉诰期鸾彩，传经嘱凤雏。
妙年仙格迅，琬琰不胜书。

[七言律诗]
霞帔云巾占石床，磬声初引步虚长。
拟朝碧落非无路，学煮黄金信有方。
云暗石潭龙骨蜕，草肥山崦麝脐香。
青城梦窅蓬莱近，沧海为田合种桑。

[七言绝句]
几叹红桃开未得，忽惊造化新装饰。
一种同沾荣盛时，偏荷清光借颜色。

[五言律诗]
耆旧晨星似，公胡不憗留。
竟成青坞去，莫返赤松游。
时事方欹枕，天年不到头。
独余经在笥，衮衮付公侯。

[七言律诗]
开亭后圃号清轩，非逐豪华效兔园。
入座馨香惟蕙草，照窗清浅只池源。
暂来自怪尘埃远，竟日原无鸟雀喧。
况是绕垣多翠竹，春风次第长龙孙。

[七言律诗]
昔日经由一梦同，高楼虽在旧游空。
东流不改当年水，白首已成今日翁。
梁苑衣冠共黄壤，隋堤杨柳几春风。
扁舟莫负南来兴，咫尺吴松落眼中。

[七言律诗]
疏帘摇曳日辉辉，直阁深严半掩扉。
一院有花春昼永，八方无事诏书稀。
树头百啭鶑鶑语，梁上新来燕燕飞。
岂合此身居此地，妨贤尸禄自知非。

[五言绝句]
作者正七人，饮中空八仙。
长斋讵容醉，晋也合逃禅。

[七言绝句]
燕拂人衣絮扑头，红英满地绿阴稠。
残春举目多愁思，休上迢迢百尺楼。

[七言律诗]
仙风道骨本飘飘，万卷诗书乐一瓢。
落笔云烟盘锦绣，满腔星斗绝尘嚣。
悬知可使邦风美，岂但能令国计饶。
四海徯公归致主，方今天子舜承尧。

[七言律诗]
中年偶逐鸳鸾侣，弱岁多从麋鹿群。
紫阁道流今不见，红楼禅客早曾闻。
松斋月朗星初散，苔砌霜繁夜欲分。
一览彩牋佳句满，何人更咏惠休文。

[五言绝句]
落落树阴紫，澄澄水华碧。
复有翻飞禽，裴回疑曳舃。

[七言绝句]
子陵滩水急如弦，摸得黄鱼缩项鳊。
提向市中频索价，他家不著半分钱。

[七言绝句]
谁遣蒲牢吼夜阑，玉虫剪尽玉脂干。
高山流水易为赏，求赏此声人独难。

[七言律诗]
诗翁九日独登楼，怅望当年浅碧洲。
菊径全稀虚过节，橘乡无术敢当侯。
汉庭非晚咨良策，边算于今待远筹。
曾得合肥家信否，未应胡越可同舟。

[七言绝句]
舞来汗湿罗衣彻，楼上人扶下玉梯。
归到院中重洗面，金花盆里泼银泥。

[七言律诗]
应问秋云学得闲，飘然如不在人间。
青籐箧里诗多怪，紫栗枝边药更瘢。
江客对棋曾赌鹤，野僧分屐借登山。
仍闻昨日来城市，又抱孤琴踏月还。

[七言绝句]
干戈五纪乱如烟，吴越生成八十年。
遗像尘昏碑露立，三间败屋独萧然。

[五言律诗]
未是闲时节，君言百念灰。
栖身庵竹石，适意杖莓苔。
人老无由少，春归却解来。
呼儿烹苦笋，席地共衔杯。

[七言绝句]
愁眠枕上泪痕多，况复寒更月色过。
与君万里难相见，不然一度梦中罗。

[七言律诗]
离家不道多时别，在路俄惊两月阑。
漫有传筒将委曲，祇容书历报平安。
文园虽得相从乐，明月长思一处看。
早晚征鞍过天姥，寄声草草具杯盘。

[七言绝句]
婺女新梨玉雪如，姑山绰约想肌肤。
使君应唤纤纤手，饤座风流近酒壶。

[七言绝句]
湿了荷花雨便休，晚风归柳澹于秋。
一生不作机心事，合转船头向白鸥。

[五言律诗]
丘园劳积梦，天地厌劬书。
立晚分孤鹤，跳春喜众狙。
风多醉有竹，雨久饭无蔬。
又见江西估，收苖蓄巨鱼。

[七言绝句]
酒边风月是诗情，平淡精神最老成。
每爱晋人标韵别，发挥天趣更渊明。

[五言律诗]
春事遽如许，劳人浑不知。
柳垂山阙处，花发雨来时。
薄宦祗憔悴，故园成别离。
多情睇啼鸟，独与寸心违。

[五言绝句]
本无迷悟人，只要今日了。
了了了了了，面南看北斗。

[五言律诗]
郢人何苦调，饮水仍布衾。
烟火昼不起，蓬蒿春欲深。
前庭少乔木，邻舍闻新禽。
虽有征贤诏，终伤不遇心。

[七言绝句]
齑臼文辞粲受辛，子牙为祖芥为孙。
劝君莫谒独醒客，只谒高阳社里人。

[七言律诗]
道场山下弄山泉，餐菊纫兰万物先。
送眼飞鸿高四海，补天健笔震三川。
池塘碧草回春梦，衣钵黄梅肯夜传。
雨不饶人有新句，怨渠未许见全篇。

[七言律诗]
绝漠犁庭功可喜，与天争鼎志堪悲。
吠江帝剖为羓去，避地民劳若蚁移。
河决固非束薪塞，厦倾欲以一绳维。
英雄到了多遗恨，孺子林宗百世师。

[七言绝句]
冲融日脚未全收，一叶飞黄满眼秋。
谩向登临追宋玉，苦吟谁广畔牢愁。

[七言律诗]
朔风千里动高帘，雷起龙山昼拥簷。
属国请缨谋巳拙，屠苏浇酒岁空添。
翦幡春事宜人日，破鉴归期见玉蟾。
聊欲为君留薄具，𤐣蠡床酒水精盐。

[五言律诗]
披雾入野寺，寒林响西风。
谁遣僧出迎，山鸟为我通。
染衣松露香，照眼岩花红。
聊此息尘虑，归骑毋怱怱。

[七言绝句]
窜逐流离老病身，天涯相见意相亲。
粲然不用干金买，应记当年作赋人。

[七言绝句]
遥忆凤皇山里人，梦时相见亦如真。
老来未尽世间事，三十九年独有身。

[五言绝句]
江涨行无路，西风又打头。
颇闻商妇怨，自作贾胡愁。

[七言律诗]
余生橄榄蠖求伸，久作屠酥最后人。
万事不关闲处眼，三朝聊喜岁前春。
草芽地已回生意，雪霁天应念小民。
船活东游君决计，何当同载自由身。

[七言律诗]
尝闻黟县似桃源，况是优游冠玳筵。
遗爱非遥应卧理，祖风犹在好寻仙。
朝衣旧识薰香史，禄米初营种秫田。
大抵宦游须自适，莫辞离别二三年。

[五言律诗]
贾岛还如此，生前不见春。
岂能诗苦者，便是命羁人。
家事因吟失，时情碍国亲。
多应衔恨骨，千古不为尘。

[七言律诗]
禅灵桥畔落残花，桥上离情对日斜。
顾我乘轩惭组绶，羡师飞锡指烟霞。
楼中西岭真君宅，门外南州处士家。
莫道空谈便无事，碧云诗思更无涯。

[五言律诗]
红叶晚萧萧，长亭酒一瓢。
残云归太华，疎雨过中条。
树色随山迥，河声入海遥。
帝乡明日到，犹自梦渔樵。

[七言律诗]
一琴牢落倚松窗，孤澹天君得趣长。
谒庙有时封县版，坐衙终日著公裳。
为收牌印教村仆，偶检图书见古方。
微足税粮人更静，却搘吟策立秋廊。

[五言律诗]
节候近清明，游人已踏青。
插花穿戟户，酤酒向旗亭。
日迥林光润，风回海气腥。
未知何处乐，归路已严扃。

[五言律诗]
西风传戍鼓，南望见前军。
沙碛人愁月，山城犬吠云。
别家逢逼岁，出塞独离群。
发到阳关白，书今远报君。

[七言绝句]
禅庭谁立石龙头，龙口汤泉沸不休。
直待众生尘垢尽，我方清冷混常流。

[五言绝句]
御戎虚上策，治疾阙全功。
安得如神禹，常行无事中。

[五言律诗]
有烦推后觉，未克继先猷。
痼疾资医缓，心专慕弈秋。
远游方策足，参倚在凝眸。
更仗磋磨力，时时警惰游。

[七言律诗]
画旟南度谪长沙，粤海新恩路更赊。
子日鹏来知主去，辰年龙会为贤嗟。
犹多婚嫁先捐馆，无复田园可寄家。
曾是德公推奖厚，一觞何处酹魂车。

[五言律诗]
游人未归来，芳草又还歇。
怅望江东云，久负山中月。
扁舟在何处，一水不可越。
相思千里间，日暮飞鸟没。

[五言绝句]
能言未是难，行得始为艰。
须是真男子，方能无厚颜。

[七言绝句]
龙首黄扉老大臣，婆娑听履上星辰。
西风一点违天血，同是先朝拣拔人。

[七言绝句]
石骨嵌岩耸怪形，主人对此快诗情。
若教老笔来模倣，盘礴终朝画不成。

[七言律诗]
四灵诗体变江西，玉笥峰青首入题。
旧隠乍违鸥鹭去，新篇高与簿书齐。
身闲自喜瓜期远，俸薄还因楮价低。
掺别正逢寒食日，洞庭春渌草萋萋。

[七言绝句]
桂殿长愁不记春，黄金四屋起秋尘。
夜悬明镜青天上，独照长门宫里人。

[七言律诗]
陶朱山下金僊宅，云是当年故相家。
去国岂知传貎象，扁舟端自访烟霞。
平吴霸越功何在，吊古伤今事可嗟。
早是登临饶客泪，几行征雁落寒沙。

[七言绝句]
乍雨乍晴寒食候，半花半蕊山矾香。
老农甚喜天意好，日暖今年不冻秧。

[七言绝句]
肘后应难一一传，多将灵药种仙山。
仙禽捣就仙翁卖，挑杖悬壶走世间。

[七言绝句]
不寻蓬岛求仙药，肯羡铜山侈赐炉。
独有平生嗜古癖，谁知东郭履全无。

[七言律诗]
曾侯为生亷易足，天与一居山绕屋。
看山有味聊与娱，嚼蜡无情本非欲。
子建波澜今尚存，断弦那用鸾胶续。
会当踏月夜相过，曳我江心旧桃竹。

[五言律诗]
卉草诚幽贱，枯朽绝因依。
忽逢借羽翼，不觉生光辉。
直念恩华重，长嗟报効微。
方思助日月，为许愿曾飞。

[七言律诗]
损益相因俯仰间，人才世事颇相关。
熙丰消息黄龙府，濂洛源流白鹤山。
此道不随高岸改，吾徒宁作野云闲。
世家但保书灯在，莫羡云霄玉笋班。

[七言律诗]
江头一夜水鸣艖，江外欢声百万家。
已报主人诗满袖，更夸使者雨随车。
支离田父烟蓑湿，辟易炎官火伞斜。
一望阿瞒狼狈地，村村剌水透针芽。

[七言律诗]
城里都无一寸闲，城头野水四汗漫。
与君但对湖光饮，久病偏须酒令宽。
何氏沟塍布棋局，李君智略走珠槃。
应存父老犹能说，有意功名未必难。

[七言绝句]
始惊妩媚作眉颦，又见青葱锁暮春。
几度夕阳穿小院，密藏多少卖花人。

[五言律诗]
扰扰利名役，鬓髭霜雪侵。
要知充此性，即是悦吾心。
有道境常裕，无营味最深。
纷华安肯羡，出见更酣沈。

[七言律诗]
初暑轩窗覆翠阴，更宜飞雨濯尘襟。
喜花添色自人意，为岁期丰独帝心。
余润日随和气浃，好声时逐远风沉。
郊原徧采农家议，一寸真如一寸金。

[七言绝句]
竹间水际情怀好，月下风前意思多。
洛社过从无事日，非吾数辈更谁何。

[七言律诗]
马蹄轻滑背城𬮱，广陌朝晖健醉魂。
暑气泛清怜小雨，木阴环翠羡名园。
宦游淹薄风尘熟，时事侵凌耳目昏。
独有空愁慵病客，肯来吟啸伴南辕。

[七言绝句]
绿阴密处著危亭，佳气葱葱王武林。
一片红尘飞不入，杜鹃啼处白云深。

[七言绝句]
紫陌酺归日欲斜，红尘开路薛王家。
双鬟笑说楼前鼓，两仗争轮好落花。

[七言绝句]
蜡英要占菊天破，玉树须乘梅雨培。
金粟如来还出世，清香不许别花开。

[七言绝句]
堂样毬场五百弓，帝城何地似亭中。
北山南畔南山北，独受西湖万顷风。

[五言律诗]
不踏城南陌，从春及素秋。
萧条非复昔，顾眄莾堪愁。
白露蒹葭老，清风兰杜幽。
佯狂惊楚俗，应识棹夷犹。

[五言绝句]
吕梁观已远，沂水浴应难。
却倚亭前柳，时时照影寒。

[七言律诗]
亟报门前寄好音，炯然书札照家林。
兴来自说宦情薄，诗到方知秋思深。
临老读书因教子，闭门扪虱为搜吟。
当今大笔如君少，未用深藏叹陆沈。

[七言律诗]
贱士穷愁殆万端，幸随所遇即能安。
乞浆得酒岂嫌薄，卖马僦船常觉宽。
少壮已辜三釜养，飘零敢道一袍单。
饭余扪腹吾真足，苜蓿何妨日满盘。

[七言律诗]
名花多自洛城传，物色春工十指间。
渐买姚黄并左紫，恨无伊水对嵩山。
主人妥妥多材艺，俗客悠悠几往还。
惟有万竿亭背竹，霜青偏解照衰颜。

[七言律诗]
轧轧篮舆迫暮归，前村灯火渐依稀。
溪边默数黄牛过，烟际遥看白鸟飞。
把酒无人风落帽，荷锄有客露沾衣。
关门山寺知何许，忽听钟声度翠微。

[七言绝句]
德公期我此联裾，独舍扁舟断梦初。
𰬸帐一灯如晤语，泪痕空对两龙驹。

[七言绝句]
青子成时殊苦淡，玉英嚼处更清酸。
自缘芳洁盈腔里，安肯甘甜转舌间。

[五言律诗]
士患常不学，不学常罔然。
学成安所施，用舍系诸天。
孔孟去已久，寥寥泣遗编。
斯道未易为，今古如同年。

[七言律诗]
到处聚观香案吏，此邦宜著玉堂仙。
江云漠漠桂花湿，海雨翛翛荔子然。
闻道黄柑常扺鹊，不容朱橘更论钱。
恰从神武来弘景，便向罗浮觅稚川。

[七言绝句]
杖策人扶废病身，晴和强起一迎春。
他时蹇跛纵行得，笑杀平原楼上人。

[七言律诗]
挂冠大谷肯干时，饤坐风流特地奇。
骨里馨香衣不隔，胸中冰雪齿偏知。
卖浆碎捣琼为汁，解甲方怜玉作肌。
老子醉来浑谢客，见渠倒屣只嫌迟。

[五言绝句]
野坐分苔席，山行绕菊丛。
云衣惹不破，秋色望来空。

[七言绝句]
山鸡舞破半巌云，菱叶开残野水春。
应笑武都山下土，枉教明月殉佳人。

[五言律诗]
古木乱重重，何人识去踪。
斜阳收万壑，圆月上三峰。
云里泉萦石，窗间鸟下松。
唯应采药客，时与此相逢。

[七言绝句]
楼上鸣钟报五更，朦胧深殿佛灯明。
更无幽梦随寒枕，听彻风松到晓声。

[五言绝句]
两眼明如月，江湖度十春。
问谁当鼎贵，笑说未逢人。

[五言律诗]
上国社方见，此乡秋不归。
为矜皇后舞，犹著羽人衣。
拂水斜纹乱，衔花片影微。
卢家文杏好，试近莫愁飞。

[七言律诗]
火伞朝张复暮张，若教无月底禁当。
隔林欲上光先漏，窥户无多气已凉。
万里无云天似水，一奁新镜色如霜。
广寒宫里应无酒，挽住姮娥劝一觞。

[五言律诗]
把酒思闲事，春娇何处多。
试鞍新白马，弄镜小青娥。
掌上初教舞，花前欲按歌。
凭君劝一醉，劝了问如何。

[七言律诗]
两刹崚嶒隐翠岑，却担拄杖出烟林。
来时饱吃东禅饭，归去泥添古佛金。
绝岭松篁青玉瘦，上方渔鼓白云深。
是中不可著言句，且听半山鸾凤音。

[七言律诗]
溪上秋来风露清，萧然浴罢葛衣轻。
看云舒卷了穷达，见月亏盈知死生。
老去关心惟药裹，闲中消日付棋枰。
故人书札频相问，何日芒鞋上赤城。

[五言律诗]
端令倚悬槛，长望抱沈忧。
宁知故园月，今夕在兹楼。
衰莲送余馥，华露湛新秋。
坐见苍林变，清辉怆已休。

[五言律诗]
妄动生于念，禅床坐不牢。
旧窠元自好，新刹有何高。
去住身如寄，奔驰足谩劳。
挑包闻已决，应笑我忉忉。

[七言绝句]
十年梨枣雪中看，想见江城荔子丹。
赠我甘酸三百颗，稍知身作近南官。

[七言律诗]
扫除闲室置书琴，偃仰之间万古心。
饭了欠伸因小憇，睡余消散得孤斟。
辉辉白日回初暑，拂拂清风动晚阴。
门巷喜无车马至，傍簷时自听鸣禽。

[七言绝句]
万卉千葩画不如，芬芳合比白云腴。
应凭巧绝传神笔，幻出江南没骨图。

[七言绝句]
藜杖芒鞋一幅巾，翛然无事可关身。
一壶任醉春长在，南北东西作主人。

[五言律诗]
去国犹能别，逢人始欲愁。
不干遮极目，自是怯回头。
布网收渔椮，连筒下钓钩。
谁初教鲜食，泽竭未能休。

[七言律诗]
天作名山满世间，洞霄毕竟出尘寰。
达翁不问长生药，高兴惟通九锁关。
愿学坡仙游赤壁，肯如谢老陟东山。
羽人能重来贤裔，杖屦相陪一日闲。

[七言律诗]
野寺西边雪压梅，曾陪杖履探春回。
重寻密竹檀栾外，又见疏枝摘素开。
步屧寻花嗟我老，巡簷索笑共谁来。
细看风味依然在，不是刘郎去后栽。

[七言律诗]
拨云来谒野僧家，刮眼秋光望里赊。
槛菊凋零金蕊碎，庭花袅娜玉冠斜。
遣怀诗笔摛春锦，破闷茶瓯捧雪花。
却笑远公延靖节，何须把盏醉流霞。

[七言绝句]
乍见华书眼似麞，低头惭愧紫荷囊。
人间无事无奇对，伏猎今成两侍郎。

[七言律诗]
万竹娟娟一径开，禅师当日为谁栽。
本支间出为龙去，秀实长留待凤来。
挥袂好风能应接，杖藜栖鸟误惊猜。
公游岂得如嵇阮，禁省方归治剧材。

[七言律诗]
外家文采到诸郎，凛凛词锋未可当。
伴我何辞共戎马，怜君聊欲濯糟浆。
残年落寞风尘际，永夜从容银烛光。
祇恐扁舟吾欲去，病慵无意薄淮阳。

[五言绝句]
长干吴儿女，眉目艳新月。
屐上足如霜，不着鸦头袜。

[七言绝句]
长江渺渺雨蒙蒙，自在扁舟一叶中。
欲识此行无可意，往来俱被打头风。

[五言律诗]
招客图客欢，不图能病客。
既醉失匕筯，吐茵堕巾帻。
何堪款曲意，贻念风月夕。
拂旦往问讯，慙恨见颜色。

[七言绝句]
七宝栏干白玉除，新开凉殿幸金舆。
一沟泛碧流春水，四面琼钩搭绮疏。

[七言律诗]
爰立为霖仰望深，今朝一雨慰苍生。
经纶久柬君心在，燮理还同天道亨。
爱国虑勤宽玉带，筹边谋远捍金城。
我公勋业难模写，但见皇家庆太平。

[七言律诗]
裂瓦欹椽五六间，地形高下颇依山。
黄鹂相应雨初过，绿树成阴春已还。
土灶有烟营饭饱，柴门无客任苔斑。
却思一钓沧浪去，苹叶蓼花相伴闲。

[五言律诗]
平生丈人行，每语尽箴规。
问字扬雄宅，谈经董相帷。
壶觞陪胜践，杖屦及深期。
谁料南归日，坟前宿草衰。

[五言律诗]
深居少往还，卷箔早秋间。
雨洒吟蝉树，云藏啸狖山。
炎蒸如便退，衣葛亦堪闲。
静坐得无事，酒卮聊畅颜。

[七言绝句]
集云法令不徒施，趁起丹山白凤儿。
昨夜已飞霄汉去，平明空撼碧梧枝。

[七言绝句]
一庵依旧翠微中，身在蓬莱第几宫。
羽卫夜归人不识，满山松桧响清风。

[五言律诗]
春动高溪水，交游独有君。
人情虽澹澹，物色已欣欣。
香转梅梢日，光分岭外云。
林亭同眺久，竟把一杯醺。

[七言绝句]
不但离肠夜九回，眉头十日不曾开。
田园愈更不胜说，忆赋渊明归去来。

[七言律诗]
人言三白兆丰年，四白欣逢向腊前。
细糁芦花初着地，乱飘柳絮忽漫天。
雅宜领客登台上，正欲开尊向酒边。
乐岁幸君同赋咏，若为归棹遽翩然。

[五言律诗]
自昔君无劳，有言朝不夕。
遥闻索扇上，已见归舆饬。
千门诏解严，万官均咏德。
愧以斐然章，无裨从臣职。

[五言绝句]
话尽途中事，言多何省机。
贵人言是妙，上士见知亏。

[七言律诗]
林行婆家初闭户，翟夫子舍尚留关。
连娟缺月黄昏后，缥缈新居紫翠间。
系闷岂无罗带水，割愁还有剑铓山。
中原北望无归日，邻火村舂自往还。

[五言律诗]
扰扰孰分形，纷纷谁与明。
蝼蛄擘地走，蚯蚓上阶鸣。
随事皆天道，因人见物情。
蝉吟兼蝶舞，风韵喜轻清。

[七言律诗]
鞠躬尽瘁吊无君，满耳冤声不忍闻。
醉去忘形犹蜕骨，怒来嚼齿欲穿龈。
腥风涴晓春应怨，痴雾霾空路莫分。
荧惑星明圣人出，频频中夜验天文。

[七言绝句]
南中冷暖直难齐，一日之间具四时。
脱了又添添又脱，寒衣暑服镇相随。

[七言律诗]
不到灵房二十年，背依丛岭面平山。
风吹桧柏周遭雨，地蹙冈峦寸尺烟。
合有高亭临绿筿，恨无长甃引清泉。
携笻占得频来往，谁似香山白乐天。

[五言律诗]
竞俗奔奔急，潜窥却步难。
退知藏用密，居得秉彜安。
有袜常番著，无弦敢废弹。
谢城空冷帐，回首一汍澜。

[七言律诗]
瓶锡相从更一巾，一巾曾拂十州尘。
心通佛性久无碍，口道儒言殊不陈。
吴越江山前日事，伊嵩风月此时身。
闲行坐闲松阴下，应恃眼明长笑人。

[七言律诗]
野寺初容访静来，晚晴江上见楼台。
中林有路到花尽，一日无人看竹回。
自晒诗书经雨后，别留门户为僧开。
苦心若是酬恩事，不敢吟春忆酒杯。

[七言绝句]
行过中村五里头，湖南地尽到袁州。
荆南更在湖南外，一片白云天际浮。

[七言绝句]
上界鸾骖鳯驾多，不消野翮强填河。
可怜无数颠毛落，只得云𫐌一再过。

[七言绝句]
枝筇过我海云边，空谷人声喜欲颠。
更喜重逢各强健，未须凄惋话雕年。

[五言绝句]
垂垂雪中枝，暗里度香远。
忽动调羹机，黏枝花力软。

[七言绝句]
心径苔生何处去，谢家人不在渔船。
芦花万顷水天阔，白鸟深沉任转旋。

[五言律诗]
虚窗暑亦凉，境静昼偏长。
树色烟明灭，蝉声风抑扬。
家贫书是业，身老睡为乡。
赤日黄埃客，纷纷为底忙。

[五言律诗]
入水文光动，抽空绿影春。
露华生笋迳，苔色拂霜根。
织可承香汗，裁堪钓锦鳞。
三梁曾入用，一节奉王孙。

[五言绝句]
过雨作秋清，归云放月明。
入帘摇竹影，塞耳落洪声。

[七言绝句]
诗人满腹著清愁，吐作千诗未肯休。
写徧壁间无去处，却将红叶强题秋。

[七言绝句]
水流任急境常静，花落虽频意自闲。
不似世人忙里老，生平未始得开颜。

[七言绝句]
是非海里横身人，豺虎群中自在行。
莫把是非来辨我，平生穿凿不相关。

[七言绝句]
长乐昏岚著地凝，程乡毒雾噀人腥。
吾诗不是南征集，只合标题作瘴经。

[七言绝句]
官道千秋坐小车，仙随阮肇饭胡麻。
男儿正患无津耳，千古留侯事可嘉。

[五言绝句]
以心为形役，徇人失天真。
蕨薇与杞荑，求仁始得仁。

[七言绝句]
众妙香中出佛身，小儿造化不能嗔。
要知白塔降魔手，黑鬼元来怕黑神。

[七言律诗]
谁识咸池万顷中，源流穷处与天通。
气蒸古木千岩晓，浪拍扶桑四远红。
焰焰骊珠初出海，腾腾乌翼渐摩空。
不须更问乘槎客，只此波间是月宫。

[七言绝句]
东风未晓放船行，卧唱阳关发渭城。
老去与人浑惜别，不知何处可忘情。

[五言绝句]
六国衣冠盛，中原气象存。
腰间佩金印，莫忘杀王敦。

[五言律诗]
四海通禅客，搜吟会草亭。
撚髭孤烛白，闭目众山青。
松挂敲冰杖，罏温注月缾。
独愁悬旧斾，笏冷立残星。

[五言律诗]
道院文书静，传籖报两衙。
笼山疏药圃，祖寺摘春茶。
珍品少为贵，佳名远更夸。
要知清白德，盏面看浮花。

[七言律诗]
官路驰驱鬓且苍，忽承恩诏许还乡。
寻幽好结香山社，乘兴闲登绿野堂。
未采佳苗供药灶，谩收新句入诗囊。
人生硕德如公少，伫看芝兰更晚香。

[七言律诗]
故人平日号推诚，然诺应当作世程。
已是赏花频爽约，若为把菊又渝盟。
诗成本拟君相和，酒熟当怜我独倾。
惆怅死生犹未隔，如今先已见交情。

[七言律诗]
芙蓉溪畔石连松，殿阁峥嵘倚半空。
一念超居无色界，几人长住广寒宫。
佳宾喜上山头月，密友时来竹下风。
除却少多元本物，泥牛哮吼任西东。

[七言绝句]
折槛当年世丈夫，上方谁肯借昆吾。
虽然未克诛奸佞，万古人臣可范模。

[七言绝句]
吾自无心无事间，此心祇有水云关。
携钓竹，混尘寰，喧静都来离又闲。

[七言律诗]
草庐高卧对千峰，白眼谁能顾万锺。
仄席不因天子诏，藏诗未许世人逢。
他年社禝勋如立，归老烟霞志会从。
五柳一松应好在，月明空自结阴浓。

[七言律诗]
帝念唐风古未衰，便蕃恩宠命中师。
暂驱太守朱幡去，应有儿童竹马期。
塞外烟云千里静，帐前貔虎万兵随。
谁怜白髪诗书帅，曾见昭陵坐论时。

[五言律诗]
一自残春别，经炎复到凉。
萤从枯树出，蛩入破堦藏。
落叶书胜纸，闲砧坐当林。
东门因送客，相访也何妨。

[五言律诗]
城郭依荒草，风云带极边。
犹多故时老，共说太平年。
岁聘皇华去，秋防戍鼓眠。
谁知明主意，拊髀忆青毡。

[七言律诗]
春雨敲花逐水流，游蜂催课未知休。
生来独冷嫌无雪，别去相逢又隔秋。
紫蒂窠窠凝酒恨，苍苔点点落诗愁。
黄昏未觉师雄梦，塞管一声何处楼。

[五言律诗]
屋漏床俱湿，墙颓土半干。
管虫淫兔颖，箱漆浥龙团。
著火薰仍焙，教儿覆更翻。
好收书册在，念我置时难。

[七言绝句]
江天吹雪不胜繁，南北东西晚更昏。
料得时人散车马，清吟应亦有英魂。

[七言绝句]
贫家岂有石麒麟，说梦哦诗愧杜陵。
但得过庭追孔鲤，不愁传钵欠卢能。

[七言绝句]
十二年中独自春，应缘还现寿宁身。
南方衲子闻知否，便是黄龙旧主人。

[七言绝句]
四顾云山满目前，却从此地得牛眠。
问君此计何为早，且住人间五百年。

[七言绝句]
花风摆脱老红去，谷雨将迎稚绿来。
我类文园病消渴，晓窗和露咀青梅。

[七言绝句]
投晓凭高雾满天，直疑和气酿丰年。
殷勤北客还知否，不是南来有瘴烟。

[五言律诗]
舟过梢人屋，停帆去未能。
野梅皆是刺，滩水不为冰。
里数讹难准，官称俗可憎。
欲登岩石坐，有吏复无朋。

[五言律诗]
暂到京城住，辞尧返旧庐。
身耽泉石乐，心向利名疏。
鹤静来华表，云闲出太虚。
钱塘应过日，秋水满红蕖。

[七言律诗]
黜陟何尝到耳边，旋栽花木学平泉。
二年窃食祠官冷，一日颁恩宝篆鲜。
阃寄暂居油幕副，朋从遥忆竹林贤。
诗筒从此长来往，应有人编唱和篇。

[五言律诗]
家世唐公子，风流汉议郎。
左轓空老大，南纪竟凄凉。
畴昔数相见，音容耿未忘。
如何欻窀穸，浩叹使神伤。

[七言绝句]
非但桃花与杏花，万家春色总吾家。
花须造化无人会，月落空庭竹影斜。

[五言律诗]
鸿渐南中掾，鶑乔西外丞。
华途于此奋，厄算廼吾乘。
妙学家传钵，殊科世续灯。
兹其有以死，名死实何曾。

[七言律诗]
旋刻辞章就礼闱，禁园花在遂空归。
客愁春雪杯间释，诗句青云纸上飞。
从祖近持丞相印，旧交半著侍臣衣。
扬雄未老犹堪荐，忍听沧洲买钓矶。

[七言律诗]
气和灵府渐氤氲，酒有贤人药有君。
七字篇章看月得，百劳言语傍花闻。
闲寻古寺消晴日，最忆深溪枕夜云。
早晚共摇孤艇去，紫屏风外碧波文。

[七言绝句]
隔水深深几树芳，巧如施粉妬何郎。
好风领略知人意，时去时来管送香。

[五言律诗]
齿应宜脱落，鬓已旧苍浪。
肉食定无分，茹蔬犹见妨。
动疑难再稳，痛似忽微长。
舌在吾何患，休看肘后方。

[七言律诗]
寒食春光欲尽头，谁抛两两路傍毬。
二乔新获吴宫怯，双隗初临晋帐羞。
月底故应相伴语，风前各是一般愁。
使君腹有诗千首，为尔情如篆印缪。

[七言绝句]
日坐明堂讲太平，时闻深诏下青冥。
数重遣使询新法，四面兴师翦不庭。

[七言律诗]
出郭旌旗及晓晴，朔风凛凛水泠泠。
堵墙野老瞻泥轼，冠剑长松拂屏星。
破腊梅花强半白，先春草色未多青。
经行肯为游观美，王事驰驱不敢宁。

[七言绝句]
曲阑干畔短篱邉，用意春工翦不圆。
一夜西风借霜力，幽香喷出小金钱。

[五言律诗]
寂寞三秋节，凄凉万里风。
关河尽形胜，人物几英雄。
秦叶随流水，周禾满故宫。
此心悬象阙，梦绕浙西东。

[七言绝句]
采樵有遇才三日，归路还家已十年。
自古得仙非苦节，此坑安得号黄连。

[七言绝句]
使君非是爱山闲，道在盈虚消息间。
不见白云无一事，等闲为雨却归山。

[七言绝句]
系缆旋编新箬笠，喜晴仍晒旧蓑衣。
岸飞柳絮河鲀上，春涨几添一尺肥。

[七言绝句]
书法光芒晋永和，后来摹写不胜多。
考论又得桑夫子，兰渚风流转不磨。

[七言律诗]
几日春愁不出行，园林又是了清明。
春风桃李一场梦，夜月江山千古情。
吟倚长松伺鹤到，坐临钓石看云生。
此懐不解自拈出，谩语离骚入笛声。

[五言律诗]
太梵三天主，虚皇五老尊。
尚难窥徼妙，岂复入名言。
宝座临金殿，霞冠照玉轩。
万真朝帝所，飞舄蹑云根。

[五言绝句]
鹤驾乘风去，千年竟不归。
石梁凭望处，空复白云飞。

[七言绝句]
东来西去木为轮，异草名花易地春。
未必乾坤关气数，世间何事不由人。

[七言绝句]
午枕闭门无客搅，夜灯开卷有儿同。
若为牋与天公道，尽乞余生向此中。

[七言绝句]
一瓶一锡十方游，挥尘湘南夜语投。
四百好峰在何许？寄师双眼看罗浮。

[七言绝句]
祖翁田地绝边垠，契券分明孰敢侵。
削尽春风闲草木，松涛翻月竹筛金。

[五言绝句]
灵运本狂客，偶来莲社游。
钟鱼听已厌，归去故园休。

[五言律诗]
澄潭涌暗晕，不风自成花。
回流如倦客，出门复还家。
江晴已数日，新涨没旧沙。
知是前溪雨，湿云尚横斜。

[五言律诗]
闭门何所乐，聊息此生劳。
霜薄残芜绿，风酣万木号。
研朱点周易，饮酒读离骚。
断尽功名念，非关快剪刀。

[七言律诗]
得意东归过岳阳，桂枝香惹蘂珠香。
也知暮雨生巫峡，争奈朝云属楚王。
万恨只凭期尅手，寸心唯系别离肠。
南亭宴罢笙歌散，回首烟波路渺茫。

[七言绝句]
胜士由来挽不前，肯临高兴复翩然。
浮云可𥬞真天马，应笑驽骀走市廛。

[七言绝句]
鸣榔四合波围蹙，挂网雪鳞穿翠束。
惊起沙头白雁群，斜行书破秋天绿。

[七言绝句]
当时飞鞚得金堤，掣电惊风过马蹄。
今日笋舆摇醉帽，城东一日到城西。

[五言律诗]
日色全无热，秋凉不似初。
行人惊翡翠，掠水度芙蕖。
平野一回顾，远山千有余。
谁令贪眺望，却道废看书。

[五言律诗]
几行归去尽，片影独何之。
暮雨相呼失，寒塘独下迟。
渚云低暗度，关月冷遥随。
未必逢矰缴，孤飞自可疑。

[七言律诗]
起来洗面更焚香，粥罢东窗未肯光。
古语旧传春夜短，漏声新觉五更长。
近来事事都无味，老去波波有底忙。
还忆山居桃李晓，酴醾为枕睡为乡。

[七言绝句]
诗困权时卧竹窗，梦闲随雁到衡阳。
觉来落日窥帘影，茶鼎松风泼鼻香。

[七言绝句]
交神有道非关我，元夜虚张太乙灯。
拟学昌黎恸河华，扳援石磴多藟藤。

[七言绝句]
纯绵未觉中年暖，薄酒难禁二月寒。
可惜一溪桃李树，贪程不得过桥看。

[五言律诗]
危途晓未分，驱马傍江𣸣。
滴滴泣花露，微微出岫云。
松梢半吐月，萝翳渐移曛。
旅客肠应断，吟猿更使闻。

[七言绝句]
万像之中独露身，唯人自肯乃方亲。
昔年谬向途中觅，今日观来火里冰。

[七言律诗]
千里崤函一梦劳，岂知云馆共萧骚。
半帘绿透偎寒竹，一榻红侵坠晚桃。
蛮酒客稀知味长，蜀琴风定觉弦高。
感君岩下闲招隐，细缕金盘鲙错刀。

[五言律诗]
江汉迎归客，潇湘问故人。
锦衣新炫昼，绣使近行春。
坐对长沙酒，空伤夜雨神。
南楼风月下，霏屑易成尘。

[五言律诗]
晚来风稍回，渐见布阴云。
乘时得尺雨，吾农实难勤。
不愿生边地，报施岂无因。
我虽不在事，未能忘戚欣。

[七言绝句]
天子行春御六龙，五云回暖泛晴风。
和鸾宝苑梅花路，賸有香传玉座中。

[七言律诗]
林竹抽萌不忍挑，谁家盈束伴晨樵。
箨龙似欲号无罪，食客安知惜后凋。
不愿盐梅调鼎味，姑从律吕应箫韶。
林间老死虽无用，一试冬深雪到腰。

[五言律诗]
高文肠是锦，妙句笔生花。
松菊开三径，诗书载五车。
曲湖邻贺监，复壁笑王涯。
海若应怜我，贻书问井蛙。

[七言律诗]
不识朱门识五湖，客中清苦十年余。
世无苟取心何愧，句自冥搜貌任癯。
笋蕨春来肥雨露，林泉日用狎樵渔。
云踪鹤性长如此，未必青天管得吾。

[五言律诗]
唤雨苍鸠罢，山高云更𬯀。
泥深妨著屣，水足有扶犁。
索酒无同饮，哦诗只自题。
小窗回午梦，邻舍一声鸡。

[七言律诗]
万斛精神一握身，清吭宛转欲飞尘。
鸡才唱后便知晓，燕未来前先得春。
惊觉海棠休苦睡，提醒杨柳莫空颦。
最怜吉语能相报，麦熟同为鼓腹人。

[五言律诗]
老有幽禅着，穷知俗事疏。
渐谙深屋病，无复故人书。
日月驰驱后，江山疾病余。
新凉有佳句，端为述离居。

[五言律诗]
东下经牛渚，依然是故关。
客程临岸尽，乡思入鸥闲。
雨涨巴来浪，云增楚际山。
渔翁知未达，相顾不开颜。

[五言律诗]
本自江湖远，常开霜露余。
争春候秾李，得水异红蕖。
孤秀曾无偶，当门幸不锄。
谁能政摇落，繁彩照堦除。

[五言律诗]
十月多蚊蚋，昏昏气未平。
正须三日雨，却用一霜晴。
闲馆萧条意，空阶点滴声。
钟残抚枕叹，归梦几时成。

[七言绝句]
晴湖水落葑田干，白鸟飞来立晚寒。
杨柳不知秋已远，尚摇疎翠拂栏干。

[七言绝句]
阴阳铸出遶篱边，露洗风磨色灿然。
未解济贫行世上，且图买笑向樽前。

[五言律诗]
悟了同未悟，归家寻旧路。
一字是一字，一句是一句。
自小不脱空，两岁学移步。
湛水生莲花，一年生一度。

[五言律诗]
靖节甘忤俗，子云空解嘲。
纷纷多面友，了了独心交。
四海叹浮梗，三年嗟系匏。
语离无几日，梅蕊况江郊。

[七言绝句]
濡需附势几崩奔，独抱离骚细讨论。
万事只凭方寸去，刚风元不隔天关。

[七言律诗]
亦知戛戛楚囚难，无柰天生一寸丹。
铁马行鏖南地热，赭衣坐拥北庭寒。
朝餐淡薄神还爽，夜睡崎岖梦自安。
亡国大夫谁为传，祇饶野史与人看。

[五言律诗]
贤牧存遗爱，邦人重此祠。
典刑前辈几，德政后来谁。
来日清泉濯，归时只鹤随。
不须看石碣，人口是丰碑。

[七言律诗]
初扫蚕今欲茧时，无朝无暮雨垂垂。
渔家长价蓑衣贵，种户流涎麦饭迟。
跬步过从难跋涉，等闲脱著系安危。
肉芝石髓身中有，可向山灵遽朵颐。

[五言律诗]
京洛同逃酒，单袍跨马归。
明朝各相笑，此分不为稀。
公既参𬬻冶，予将事蕨薇。
悲哀无以报，有涕向风挥。

[七言律诗]
为掾初逢幕府开，便将清望属非才。
重来门下经年后，始见天边促召回。
况有平生余事业，此行高步脱风埃。
孤踪已作沟中断，休费工夫为剪裁。

[五言律诗]
秋堂复夜阑，举目尽悲端。
霜堞鸟声苦，更楼月色寒。
美人深别意，斗酒少留欢。
明发将何赠，平生双玉盘。

[七言绝句]
朔风号木作严霜，锦被重重冻欲僵。
夜半脚跟疑已割，梦魂安得到高堂。

[七言绝句]
白鸟行从山嘴没，青鸥群向水湄分。
松斋独坐谁为侣，数片斜飞槛外云。

[五言律诗]
大匠构厦屋，取直弃曲木。
如何官择人，弃直独取曲。
养苗除稂莠，养民除贪垢。
存莠苗不硕，去贪民自富。

[七言律诗]
七聚人人苦恋行，吾乡一事更关情。
郡贫已极民县罄，岁计祇于寺取盈。
官要板曹宽未许，闽无保障害非轻。
扶持有意公还去，条约春初恰讲明。

[七言绝句]
声外闻和岂待言，棒头犹是老婆禅。
如何更被文殊惑，却道维摩但黙然。

[七言律诗]
林麓阴森径屈盘，渐惊危步入重峦。
地分宝刹临空翠，天设飞梁跨激湍。
雾暗云蒸山气肃，雪翻雷辊水声寒。
我来不作多求想，试出神光变现看。

[五言律诗]
合浦归来久，迟敲月下门。
今朝隔生死，无处问乾坤。
斜日寒天短，愁云远水吞。
湖趺溪畔石，空忆系舟痕。

[七言律诗]
荡荡东风散客心，出门驱马问园林。
花房待暖徐徐放，柳色随春旋旋深。
城郭远来无俗客，松篁深处有幽禽。
王公留壁题诗句，应许骚人尽日吟。

[五言律诗]
清溪深不测，隐处唯孤云。
松际露微月，清光犹为君。
茅亭宿花影，药院滋苔纹。
余亦谢时去，西山鸾鹤群。

[七言律诗]
新稻翻匙羮芋魁，慇懃重客肯相陪。
醉归已彻重城漏，睡起应寻十日杯。
欲得杜康连榼至，因令毛颖寄辞来。
扶头往饷宜频釂，更喜输租罢与催。

[七言律诗]
兰陔堂上此归全，松柏山头有旧阡。
我得遐龄几九十，人依绛帐昔三千。
病时太守和汤药，没后诸生侍几筵。
善化群材同草木，先生恩德重如天。

[七言绝句]
不须种玉向蓝田，不用吹笙学凤仙。
试看玉郎亲迎处，梯云挈得月婵娟。

[五言律诗]
养拙惯云卧，为郎如鸟栖。
不知仙阁峻，惟觉玉绳低。
帐喜香烟暖，诗惭赐笔题。
未央春漏促，残梦谢晨鸡。

[五言绝句]
月色照幽谷，泉声落断崖。
水光山色里，一块烂枯柴。

[七言绝句]
眼空四海恣纵横，鼻孔辽天信脚行。
拏得电光为火把，却来日午打三更。

[七言绝句]
行人满路喜歌呼，小盗何须辱庙谟。
早个使君归鼎轴，为禽颉利系单于。

[七言绝句]
湖波绿似鸭头深，一日春晴直万金。
好事谁家鬭歌舞，方舟齐榜出花阴。

[七言律诗]
平生落落多豪气，万里区区赴冷官。
今日送君非故闬，一樽为我尽情欢。
解舟吴浦江云重，策马并门塞雪寒。
富贵功名行孰御，古来新沐必弹冠。

[七言绝句]
江左诸人未易轻，驰驱犹欲致中兴。
后人只说清谈误，并与清谈已不能。

[七言律诗]
半年领郡固无劳，一日为心素所操。
轮奂未成绳墨在，规模已壮闶闳高。
理人虽切才常短，薄宦都缘命不遭。
从此归耕洛川上，大千江路任风涛。

[五言律诗]
世乱异人出，高者为神仙。
方术皆救世，可知愚与贤。
喜君风鉴别，妙处不可传。
著眼看福人，要识太平年。

[七言律诗]
紫宸陛戟百重深，拜朔官仪列弁簪。
旭日未全开宿霭，清风先已敛群阴。
迩臣自识宵衣志，下士徒怀夙退心。
虞氏致平犹有戒，愿闻歌载诵余音。

[七言绝句]
何年山股创禅房，陵谷迁移不易量。
旧日中流小浮玉，如今欲到祇褰裳。

[七言绝句]
禁烟佳节同游此，正值酴醿夹岸香。
缅首十年前往事，强吟风景乱愁肠。

[五言律诗]
中书为尚友，铁面迫人寒。
易得乌龙角，难逢紫马肝。
石英能比玉，歙好不如端。
曾记文闱内，蒙君青眼看。

[七言律诗]
万斛珠玑泻碧空，几年含蓄在龙宫。
春秋未断纵横势，南北曾奔次第雄。
莫向寒岩长漱石，好归沧海共成功。
曾看清夜陪明月，影破朝阳凤入桐。

[七言律诗]
铃斋偪仄未销忧，暇日聊为帢帻游。
乔木中间藏古寺，篮舆直上得名流。
岂无云水连孤屿，亦有山林望一州。
后日玉霄峰顶去，忆经行处为回头。

[七言律诗]
溪上重来两鬓丝，岂知拙政久犹思。
旄倪欲见叶公面，香火共存朱邑祠。
争劝令君持酒琖，不容老子闭车帷。
谁言俗薄今非古，我与斯民各秉彜。

[五言律诗]
钦永早患失，光禹晚志得。
飘风一鸿毛，何能益人国。
己重物乃轻，此理要深识。
方寸浩然气，天地吾其塞。

[七言绝句]
猿去山空鹤亦飞，柴门空掩钓鱼矶。
门前树叶都黄了，何事幽人久不归。

[七言绝句]
年永曾闻葛稚川，玉京何处锦纹鲜。
赏花应制嘉宾宴，小雅当为第一篇。

[五言律诗]
江湖分合处，风水互东西。
官禁收灯早，民居结苇低。
二孤流俗误，九派旧踪迷。
剩有登临兴，春霖满路泥。

[五言律诗]
鶑蝉体既分，安用苦云云。
气盛有余力，声销无异闻。
时来由自己，势去属他人。
莫作伤心事，伤心不益身。

[七言绝句]
湖北风来吹晓钟，湖边渔客闭船篷。
波光不动天光阔，更在浮烟细雨中。

[七言律诗]
一鸣曾使万人惊，亘地驰声若建瓴。
此日东州披宿雾，几年南斗避魁星。
共看骐骥腾夷路，便接夔龙侍楚廷。
千里寻盟须举白，海珍无谢五侯鲭。

[七言绝句]
湘水衡云画轴开，天将此本勘诗才。
我无健句可题品，包寄江西曾撙斋。

[五言律诗]
桂籍兄联弟，兰阶子克家。
上恩嘉踵武，京秩为增华。
朝著蒙倾盖，纶闱覩判花。
遽成千古别，南望想悲笳。

[七言律诗]
语别诗翁玉麈边，已催歌舞压香泉。
日陪色笑庸何取，橐攟篇章敢浪传。
还舍賸书银笔字，今朝犹是玉壶仙。
后山幸自坡公客，谁遣离怀怆暮年。

[七言绝句]
杜老曾留修觉句，韩公亦有岳山题。
愧无健笔希前哲，谩把飞红当踏泥。

[七言绝句]
灵山一别几经春，今日重来喜见君。
佛法一肩担荷却，黄鹤楼前第一尊。

[七言律诗]
蜀庄漂泊阖闾城，独向陶朱意气倾。
诗写闲情易为好，雨鏖炎暑欲争清。
居同蚁穴晴犹闭，归笑鸠巢老未营。
久拟投君渠保社，援毫空复可怜生。

[五言律诗]
菽藿一箪乐，蒿莱三亩寛。
蒲轮不能起，瓮牖有余安。
高节去圭角，久要敦岁寒。
今朝郊外客，谁免涕汍澜。

[七言律诗]
朱崖柳色欲春风，庾岭梅花尚雪容。
念子南归骑瘦马，只今谁解好真龙。
吾乡端是山水窟，何日来同丘壑胸。
白鹭青原不妨拣，诛茅结屋看何从。

[五言绝句]
落叶秋满庭，夜深月临沼。
独坐弹素琴，知音有鱼鸟。

[七言绝句]
游人抵死爱春韶，风暖花香酒未消。
须向先贤堂上去，画船无数泊长桥。

[七言律诗]
平湖胜势抱南城，花气蒙蒙馥近坰。
黄变柳条归老绿，红残桃叶换尖青。
春乘病后成多感，事向闲中见未形。
日日携茶唤宾友，吴泉烹尽惠山瓶。

[七言绝句]
大弦嘈囋小弦清，喷雪含风意思生。
一听曹刚弹薄媚，人生不合出京城。

[五言绝句]
汗血到王家，随鸾撼玉珂。
少君骑海上，人见是青骡。

[七言绝句]
紫陌寻春日日过，杨花无主奈春何。
倾城压酒娇无力，醉里相扶踏踏歌。

[七言律诗]
身世悠悠付等闲，卢仝破屋恰三间。
暂时结伴窗前月，耐久论交户外山。
竹鼎篆香消更𦶟，锦囊诗卷改还删。
是非荣辱俱乌有，翻笑人间两触蛮。

[七言律诗]
翠蕤低映鬰金裳，昨夜千门万户凉。
蟾小未禁僊掌露，犀寒先透玉墀霜。
唤回临水登山意，恼乱薰天扑地香。
岁岁为花愁不彻，雅歌欲和底成章。

[五言律诗]
钩深三古学，遇合百年机。
垂上青云去，仍完白璧归。
功名身易老，豪杰意多违。
鼎脔留余啖，蒸青有发挥。

[七言绝句]
万缘歇尽照无时，撒手忘依有路归。
劫外一壶春色暖，灵苗石上正芳菲。

[七言律诗]
词客南行宠命新，潇湘郡入曲江津。
山幽自足探微处，俗朴应无争竞人。
郭外相连排殿阁，市中多半用金银。
知君不作家私计，迁日还同到日贫。

[五言律诗]
病禹逢沈骜，酣参事懦盈。
阴阳眠燮理，天地醉财成。
河岳瞢腾立，羲娥蹩躠行。
无人能唤醒，作意造升平。

[七言律诗]
欲话趋时首重骚，因君倍惜剃头刀。
千般贵在能过达，一片心闲不那高。
山叠好云藏玉鸟，海翻狂浪隔金鼇。
时应记得长安事，曾向文场属思劳。

[七言绝句]
苍烟枯木共荒寒，篱落堤湾汹涨湍。
归路宛然归未得，闲将李叟画图看。

[五言律诗]
剡水无浅深，历历能见底。
潜鳞莫见窥，尘绂聊堪洗。
古木潭上阴，遗祠岩下启。
应识道傍碑，因风奠醪醴。

[五言律诗]
娶女已为客，参翁又别行。
相随小书卷，开读短灯檠。
野影晨迷树，天文夜照城。
须将远游什，题寄老夫评。

[七言绝句]
霜风猎猎将寒威，林下山僧见亦稀。
怪得吟诗无俗语，十年肝鬲湛寒辉。

[五言律诗]
宗邑祅灾并，无如旧岁多。
凶霖浸宫阙，涌水注江河。
鬼盛天为疫，阴强雪荐瘥。
知君忧国甚，搔首只吟哦。

[七言律诗]
叹息弥襟强拄撑，人间闲处且闲行。
风光漫与酬诗债，岁月何堪说宦情。
近脱市朝谁信我，久居荒野孰如兄。
青青又满新成竹，相望章泉夜月明。

[七言律诗]
流落天涯强自寛，清樽相对漫追欢。
难求美玉能回暖，岂有良金解辟寒。
放旷尚惭垂贝带，招徕安敢望皮冠。
野梅官柳聊行乐，坐见峥嵘岁已阑。

[七言绝句]
万里晴沙夕照西，此心唯有断云知。
年年数尽秋风字，想见江南摇落时。

[七言绝句]
朝来仙阁听弦歌，暝入花亭见绮罗。
池边命酒怜风月，浦口回船惜芰荷。

[七言绝句]
兹游闲适实清奇，恍对柯山一局棋。
兴尽相呼下山去，归途犹趁日西时。

[七言绝句]
两山合秀水流中，茅屋相忘松竹丛。
时节往来容易事，菜汤艾酒一家风。

[七言律诗]
忽闻高柳噪新蝉，厌暑情怀顿豁然。
庭槛夜凉风撼竹，池塘香散水摇莲。
鲈鱼鲙忆奔江浦，焦尾琴思换蜀弦。
莫遣金樽空对月，满斟高唱混流年。

[五言律诗]
细雨杏花斑，飞飞燕子还。
人随烟棹去，门对钓矶闲。
晓月偏惊梦，春云不离山。
定知多好句，音问盍相关。

[五言律诗]
冬日乡闾集，珍烹得徧尝。
蟹供牢九美，鱼煮脍残香。
鸡跖宜菰白，豚肩杂韭黄。
一欢君勿惜，丰歉岁何常。

[五言律诗]
物外与谁期，人间又别离。
四方多事日，高岳独游时。
猨狖潇湘树，烟波屈宋祠。
无因陪此去，空惜鬓将衰。

[五言律诗]
识子云溪上，天星已再周。
故人今略尽，斯世果何求。
得丧元相似，乘除岂自谋。
初心幸无恙，余事一虚舟。

[七言绝句]
一年不访李红娘，今日过门意已忘。
嘶入画桥东畔路，紫骝犹记旧垂杨。

[七言绝句]
紫头银线项青毛，银牙白脚绝伦高。
可柰秋风消索处，自然勇力不相饶。

[七言绝句]
少年不学待何年，长大无成莫怨天。
况是各承贤父训，岂容弗肯播菑田。

[五言律诗]
落叶惊秋妇，高砧促暝机。
蜘蛛寻月度，萤火傍人飞。
清镜红埃入，孤灯绿焰微。
怨啼能至晓，独自懒缝衣。

[七言绝句]
一醉狂歌天地老，醒来不记邯郸道。
祁连千丈土一抔，至今下马陵前草。

[五言律诗]
中年仍再别，归意苦难留。
风雨伤心夜，江山满目秋。
西堂诗入梦，东阁酒添愁。
他日荆溪上，无违具一舟。

[七言绝句]
要识仙霞五色丹，须还苔琐旧灵坛。
玉楼更疑群仙宿，移向长虹卧处安。

[七言绝句]
火风地水合为身，犹若晴空一点尘。
借问病从可处起，祇应谁是病中人。

[七言律诗]
宦游碌碌本无奇，失脚归来莫皱眉。
只合一廛修穑事，岂堪千骑把州麾。
旱干偶得崇朝雨，秋熟应无卒岁饥。
耕凿熙熙皆帝力，丰年请为续周诗。

[七言律诗]
广武醉后呵竖子，稷下谈锋避少年。
未知更蜡阮屐几，惟恐有著祖鞭先。
鬻技百金或封地，著书五车无入玄。
人间事多特未定，把茅去老白云边。

[七言律诗]
墙头罗绮碧云浓，墙外秋千电掣空。
蝴蝶拍开花面粉，鹧鸪吹落杏腮红。
翠裀不卷珠帘月，蜡烛还摇锦袖风。
醉眼不知尘世有，直疑身在广寒宫。

[五言律诗]
天稔中原祸，朝分党部争。
当年谁宰相，此地著先生。
故国难归去，新巢甫落成。
如何鲸浸外，更遣打包行。

[五言律诗]
春余却扫坐，衡门车马音。
青云有达士，意行来涧阴。
言诗取酒饮，命友以棋吟。
老怀为相羊，无闷良在今。

[七言律诗]
微云薄霭新晴后，小盖轻舆古道遥。
林杪幽禽初学啭，墙阴冻雪未全消。
酒垆日暮收青旆，市步人归拥画桡。
欹帽扪髯常半醉，逢人谁与话无憀。

[七言绝句]
绀苞紫晕别家春，不属东君自宠珍。
丈室维摩元不病，何妨时有散花人。

[七言绝句]
轻风熨贴晚云开，为放中秋半月来。
待得月圆多值雨，不如今夕共罇罍。

[五言律诗]
丧胆岩上人，怖死岩下人。
周道自砥直，何枉不问津。
人生贵适意，毋容矫吾真。
渊明兀余年，漉酒乃一巾。

[七言律诗]
荻花枫叶醉为乡，每忆临分一鼎香。
枉费光阴惊老大，略无治行媿循良。
归心来往鸡豚社，清思消磨雁鹜行。
且喜弦歌余乐地，好诗句句挟风霜。

[七言绝句]
日到青宫分外长，梅兼白雪一时芳。
储皇更著琼瑶句，句里天葩别样香。

[七言绝句]
十二楼居五碧城，祠官多识汉名卿。
蓬莱仙客飞升早，不向丹台稍刻名。

[七言律诗]
威权自与转输同，仆从衙庭事事雄。
十郡山河关职务，一门忠孝是家风。
图书半在仙舟里，碑板多留禹庙中。
闲想春堤游赏处，桃花浪照舞筵红。

[七言绝句]
缘岸蒙笼出见天，晴沙沥沥水溅溅。
何处羽人长洗药，残花无数逐流泉。

[七言律诗]
禀灵南极老人星，贵得三公论道名。
被旨入陪郊祀礼，放怀来听海潮声。
朋从自古悠长少，势利令人鄙吝生。
公独久要中外伏，直将金玉比纯诚。

[七言绝句]
不入山中不识闲，不因月上不知还。
老僧长揖归方丈，只有钟声送出山。

[七言绝句]
骊龙睡后珠元在，仙鹤行时步又轻。
方寸莹然无一事，水声来似玉琴声。

[七言绝句]
忽闻幕下哭哀哀，顿使天台对五台。
风月一天今古在，通身是口也难开。

[七言绝句]
移床独上高台卧，飒飒凉风吹面过。
林蝉忽噪惊薄梦，手执残书幅巾堕。

[五言律诗]
闭目光不扬，梦覩良亦审。
既非由目光，所见定何禀。
白日杳无朕，冥遇尝在寝。
此恨不可穷，悲泪空流枕。

[七言律诗]
天上仪隣懒趁班，愁云苦雨暗湖山。
绝怜黑黍纷披穗，空有决明鲜好颜。
忧国寸心增感慨，趋时俗驾倦追攀。
幕中幸自文书省，诗债无缘久不还。

[五言绝句]
太傅风流祖，亲朋共手谈。
元来碁有智，输墅与羊昙。

[七言绝句]
天工施春不爱惜，乐与枯槎借颜色。
岁寒日晚律候严，已遣南枝报消息。

[七言律诗]
佛日西倾祖印隳，珠沈丹沼月沈辉。
影敷丈室炉烟惨，风起禅堂松韵微。
只履乍来留化迹，五天何处又逢归。
解空弟子绝悲喜，犹自潸然对雪帏。

[五言律诗]
青山复渌水，想入富春西。
夹岸清猿去，中流白日低。
美兼华省出，荣共故乡齐。
贱子遥攀送，归心逐马蹄。

[七言律诗]
天子除戎戒不虞，修车备器会东都。
羽林忆昨厌弓矢，剡木弦弧儿戏尔。
我公号令何精明，武库森严耀五兵。
威震天骄奠京邑，繇汉以来真鲜及。

[七言绝句]
日与浮云相往还，落花啼鸟总相关。
初无东观北门梦，只在西山南浦间。

[七言律诗]
韵语联翩到浚旌，楚珩非重夜光轻。
吟成品物回春态，诵处东风放晓晴。
抖擞锦囊娱我老，涤除愁斛见君情。
固应诗胆骜无本，刺手霜牙摩怒鲸。

[五言律诗]
谁寄湘南信，阴窗砚起津。
烧痕碑入集，海角寺留真。
楼憩长空鸟，钟惊半阙人。
御沟圆月会，似在草堂身。

[五言律诗]
澹澹故园月，晖晖垂屋星。
阑夕伴客语，已复过我庭。
谁为旋其枢，未觉顾兔灵。
要知本不动，莫作流转惊。

[七言律诗]
去岁冲寒赴辟时，感君骑马远追随。
一春不得梅花信，万里空题薤露诗。
小简佩壶邀士友，大铛煮粥活流移。
平生二事尤堪记，应有名公与撰碑。

[五言律诗]
自得长官后，邑人诗转工。
批书月屡满，觅荐岁常空。
柳已如蓝碧，桃元胜锦红。
终归剡溪上，举棹谢东风。

[七言绝句]
古木参天护碧池，青钱弱叶战涟漪。
匆匆游子匆匆去，不见风清月冷时。

[七言律诗]
初喜明珠入掌中，良由善念与天通。
吉祥预报长庚梦，福德应临长子宫。
急写贺书端不错，滥叨佳集顾何功。
此诗特为高门庆，大似麟经记鲁同。

[七言律诗]
一秋今日是新晴，晚稻悬知有几分。
抱湿庭芜犹靡靡，傍暄溪卉欲欣欣。
颠风料理丹枫树，返照留连白鹭群。
摇落只供骚客恨，故应长倚醉醺醺。

[五言绝句]
风雷汉臣会，天日唐主真。
而曹其勉旃，或者一见亲。

[五言律诗]
天应怜逆旅，乞与顺风初。
不假卒添力，任从帆自疎。
燕搀舟尾健，鹢漱水花余。
会与王都近，何须问疾徐。

[五言律诗]
浮阳愧嘉鱼，道傍多苦李。
古来贤达人，不争咸阳市。
吾子富春秋，日月东趋水。
潜圣有玉音，闻道而已矣。

[七言绝句]
主人流落委荒坟，燕子还来坏㦸门。
惟有桃花古时月，端端正正照啼痕。

[五言律诗]
冷气清金虎，兵威壮铁冠。
扬旌川色暗，吹角水风寒。
人对辎𫐌醉，花垂睥睨残。
羡归丞相阁，空望旧门阑。

[七言律诗]
缥缈山头白最先，模糊云物变吴天。
陆机玉圃无精粗，王衍瑶林满后前。
酒涨微澜宜永夜，麦翻翠浪看明年。
晓晴便是春消息，梅萼包香柳欲眠。

[五言律诗]
久客初何事，言归似有名。
腾腾且随俗，落落竟无成。
病苦医犹厌，囊空身自轻。
家人惊别后，无限白须生。

[五言律诗]
儒者求专门，是岂为我儒。
乡愿复不佳，必竟将何如。
未有孔孟前，尧舜非著书。
观书亦不恶，涂辙亦差殊。

[七言律诗]
相公出处系安危，当务何先谅熟思。
守令近民须选择，𪫺壬蠹国亟芟夷。
精搜边面三军帅，早建皇储万世基。
纳诲进贤尤素志，伫看经济大猷为。

[五言律诗]
露洗百花新，帘开月照人。
绿窗销暗烛，兰迳埽清尘。
双燕频惊梦，三桃竞报春。
相思寂不语，珠泪洒红巾。

[七言绝句]
斧斤不贷老根株，素节苍皮委路隅。
忆昨此中逃午暑，前知愧不及尧夫。

[七言律诗]
遥想祠宫晓色寒，卷帘聊此看孱颜。
官闲颇似苏司业，诗好全如庾子山。
觅句不妨烟雨外，浮家犹记往来间。
旧游有意重回首，恐上金銮未得还。

[五言律诗]
三峡波涛壮，秋深鼓棹前。
飞空多陨石，失木有惊猿。
洒徧时时雨，晴开处处天。
篙工罢锣鼓，此地出神仙。

[七言律诗]
点点晴光滴翠岚，参天松干影毵毵。
穿云日阅客十数，汲水时闻僧两三。
俗子遶登山勒马，禅心常共丹同龛。
烹茶汲取盈瓯雪，一味清霜齿颊寒。

[七言律诗]
朝衣无色如霜叶，将奈云安别驾何。
钟鼎山林俱不遂，声名官职两无多。
低昻未免闻鸡舞，慷慨犹能击筑歌。
头白伴人书纸尾，只思归去弄烟波。

[五言绝句]
老夫悲暮年，天涯故人少。
每望东南云，决眦入归鸟。

[七言律诗]
崇轩写物体模分，爽拔风携颢气升。
王粲消忧思眺听，本初持饮涤烦蒸。
金乌不转铜壶箭，碧碗时分玉井冰。
每见喜公如玉雪，更因执热服吾膺。

[七言律诗]
南北三年一解携，曾书蕉叶寄新题。
知渠已富江山句，英誉自成桃李蹊。
坡底诗人梅底醉，云间秋鴈水间栖。
千岩万壑时相忆，迢递寻君梦不迷。

[七言绝句]
梅花重压帽簷偏，曵杖行歌意欲仙。
后五百年君记取，断无人似放翁颠。

[七言绝句]
得诗得雨百忧宽，散发林间久不冠。
读尽名章转搔首，静看簷溜落惊湍。

[七言绝句]
茶花过雨十分香，山后山前已带霜。
何事东篱数株菊，已将青蕋趁重阳。

[五言律诗]
十日两示疾，修途若为情。
闭蓬风涛中，益觉遗死生。
顽石无枯株，千年亦何成。
平生一大事，时至不须惊。

[七言绝句]
衰晚三年侍玉墀，高梧又擢凤凰枝。
封章屡上未容去，更向殿头闻子规。

[七言律诗]
地灵山秀景清虚，健羡游人兴有余。
黄叶尽时分叠嶂，白云深处见精庐。
去同灵运低前屐，回与浮丘揽右裾。
自叹尘劳羁鞅甚，林泉高趣苦相疏。

[七言律诗]
二年相伴影随身，踏遍江湖草木春。
擿石旧痕犹在眼，闭门高节欲生鳞。
畏途自卫真无敌，捷径争先却累人。
远寄知公不嫌重，笔端犹自斡千钧。

[五言律诗]
自别番江夜，还移楚水春。
寄声何草草，流诲已谆谆。
世路文章贵，人生手足亲。
杜诗贾马赋，数数寄鱼鳞。

[七言律诗]
老兼贫病怯离群，细雨邮亭晓送君。
俗韵有谁歌白雪，高标真合致青云。
官居尽日勤篇翰，相业平时饱见闻。
早晚薰风生茂苑，肯来樽酒细论文。

[七言律诗]
不分无花空折枝，探梅要趁未纷披。
忆常月地携笻去，似许风裳倚竹时。
庄蝶认香怜梦短，墨君写影竟谁欺。
故人底事江南北，驿使来时仅好诗。

[七言绝句]
堤边草色长芊芊，陌上行人自往还。
渌水欲净不得净，春风未放柳条闲。

[七言绝句]
千仓积粟栋崔嵬，夜浸洪流亦殆哉。
不是脂膏天所惜，岂应水到却平回。

[七言律诗]
小舟回櫂清苕曲，林下新传拜夕郎。
品固自高庸借重，官非因夭始腾芳。
人都不到天游处，马尚能寻夜直堂。
只尺钧衡住无屋，万间庇士可曾忘。

[五言绝句]
虽得苏方木，犹贪玳瑁皮。
怀胎十个月，生下昆仑儿。

[七言绝句]
二天封部稼如云，流水清寒出洞门。
更爱林间盘石上，松花飘落羽人樽。

[七言律诗]
随计京华忆去年，梦魂合眼到家山。
早无半菽能糊口，晚得三钟只汗颜。
老懒不堪朱墨里，此心终在水云间。
尺椽分我江边路，留与他年作往还。

[七言律诗]
儿时万死避胡兵，敢料时清毕此生。
已迫九龄身愈健，熟观万卷眼犹明。
深深小坞梅初动，潋潋清溪水欲平。
安得飘然从此逝，缑山风月听吹笙。

[七言绝句]
眩碧成朱被眼瞒，分明是叶作花看。
道人本不知香色，只与窗前草一般。

[七言绝句]
秋遇人间好风景，焦桐韵满华堂静。
鉴鸾钗燕恨何穷，忍向银床空抱影。

[七言绝句]
君诗高处古无师，岛瘦郊寒讵足差。
缚得狞龙并寄我，句中仍喜见雄姿。

[七言律诗]
万家大县旧留都，一派中江入太湖。
缩项鱼肥人鲙玉，长腰米贵客量珠。
府分南北寒芜合，桥直东西夜市无。
却是旗亭浮蚁美，杖头能费几青蚨。

[五言律诗]
福轻似鸿毛，祸重如厚地。
避祸而修福，百中无一二。
黄雀死弹丸，锦鳞丧香饵。
箴诫甚分明，愿君宜早计。

[五言律诗]
借马访齐山，犇行不待衔。
旧来闻若渴，今日嗜如馋。
故喜地殊胜，却嫌僧近凡。
谁能一除洗，更出万嵌岩。

[五言绝句]
丁口传父言，莫问城坚不。
平城被虏围，汉㔉城墙走。

[五言绝句]
楚塞金陵静，巴山玉垒空。
万方无一事，端拱大明宫。

[七言律诗]
舍北犬吠迎归航，老翁待儿据胡床。
碧云忽起欲吞日，黄叶自凋非𫕥霜。
十风五雨岁则熟，左飧右粥身其康。
岂无深谷结茅屋，父子读易消年光。

[五言律诗]
小弟更孩幼，归来不相识。
同居虽渐惯，见人犹默默。
宛作越人言，殊乡甘水食。
别此最为难，泪尽有余忆。

[五言律诗]
风波满平地，世路绕羊肠。
急欲逃尘网，遥登选佛场。
云深午犹暝，竹密夏生凉。
兴逸忘归去，高眠借石床。

[五言律诗]
散步小逡巡，茅簷爱日新。
梅知春意思，山借雪精神。
减曲𥬠村酿，加笾荐野珍。
萧然捐世虑，自谓葛天民。

[七言律诗]
我居溪南望城北，最高园台竹树碧。
眼前带湖歌舞空，耳畔茶山陆子宅。
知君才自天竺归，那得缁尘染客衣。
日携研席过阿连，怡神散发思采薇。

[五言绝句]
庭下芝兰秀，堂中简策清。
都缘无嗜好，不是近声名。

[七言绝句]
天柱峰前水乱流，石棋渡口叶飞秋。
青鞋已是前身事，纵有篮舆亦懒游。

[五言律诗]
移桧托禅子，携家上赤城。
拂琴天籁寂，欹枕海涛生。
云白寒峰晚，鸟歌春谷晴。
又闻求桂檝，载月十洲行。

[五言律诗]
一写山中信，自嗟天外人。
诗无咏贫士，政岂失穷民。
已悟哀仍乐，勿论亨与屯。
我交非势利，宁有白头新。

[五言律诗]
新秧遭水毁，岁事正关情。
日没虎狼出，城荒荆棘生。
清流不可污，古道竟谁行。
阔步独归去，茅簷月自明。

[七言绝句]
加璧年高公误矣，免冠发秃上怜之。
悬知黄鹄飞难返，独恨青牛去稍迟。

[七言绝句]
开𬬻佳节乍寒朝，近侍班联衣锦朝。
兽炭香新金鸭暖，珠帘龙幕按箫韶。

[七言绝句]
奕奕柔桑霜后繁，缲丝无复蠒盆翻。
愿同园客蠒如罋，忍使疲民无复裈。

[七言绝句]
功业汾阳千载稀，龙庭单骑去如飞。
笑谈整顿乾坤了，黄钺金钲奏凯归。

[七言绝句]
擢玉自成超俗格，施朱不学入时粧。
莫将罗幕轻遮护，从放樽前自在香。

[七言律诗]
莫令胸次著崔嵬，万事于人何有哉。
欲向悬崖看积雨，几经空谷撼奔雷。
山花无思开还落，溪鸟忘机去复来。
此地逍遥吾足矣，解愁春瓮不须开。

[七言绝句]
万顷春江彻底清，天风不动镜泓澄。
画船安稳摇空翠，疑在琉璃地上行。

[七言绝句]
簷前负日暖烘烘，败坏重加补缀工。
尽大地人穷性命，都卢劄在一针锋。

[五言绝句]
地卷槁苗尽，人居沸鼎中。
何时霖雨相，梦到武丁宫。

[七言绝句]
垂垂杨柳暗溪头，不问东西却自由。
几度醉眠牛背上，数声横笛一轮秋。

[七言律诗]
重华车驾瘗崔嵬，不似秦皇赐玺回。
西治骊山营兆域，东浮沧海访蓬莱。
陟方年已过期颐，老死勤民志不衰。
何事穆王心醉饱，耄荒无复念前规。

[五言律诗]
一雨摧时节，微凉暑气通。
天青云澹薄，山迥日空蒙。
听讼多余暇，韦编足细穷。
却慙为宦拙，闲处得秋风。

[七言绝句]
人生百岁隙中光，唯有高名久不忘。
千古但令编简在，清风养物一何长。

[七言律诗]
两两苍髯笑杖藜，蒨裙儿女隔笆篱。
斜阳鸦噪烧钱社，细雨牛眠放牧陂。
酒熟十千沽玉瀣，面香三丈卷银丝。
客来偶及兴亡事，说与衰翁也自知。

[五言律诗]
自古无和亲，贻灾到妾身。
胡风嘶去马，汉月吊行轮。
衣薄狼山雪，妆成虏塞春。
回看父母国，生死毕胡尘。

[七言律诗]
尧夫非是爱吟诗，诗是尧夫可叹时。
大器晚成当自重，小人难养又何疑。
既无一日九迁则，安有终朝三褫之。
若向槿花注远到，尧夫非是爱吟诗。

[七言绝句]
抟云琢雪鬬轻盈，一片霞光夜自明。
会有国香来入梦，莫教高烛照长檠。

[五言律诗]
当看浮生业，朝观暮亦悲。
笑迎先溟目，恶至聚愁眉。
正直回斜曲，冤逢不用推。
小人心似兽，君子定无欺。

[七言绝句]
行到山危仆已痡，此身强健不须扶。
回头指顾重冈险，得似人心险也无。

[七言绝句]
东城十里冷云低，照眼传香总是梅。
冷落京尘谁晤语，关河千里独裴回。

[七言律诗]
尘世情知事不然，生涯漫浪只随缘。
閙蓝身入从初误，逆境魔多向老便。
未肯羡人升白日，不妨存我送残年。
声名官职俱何有，枉见匆匆发似绵。

[七言律诗]
树色烟光两岸分，棹歌声里散鸥群。
船浮春水天疑近，人对春风酒易醺。
翠袖不须花下舞，洞箫还待月中闻。
仙游钓客今何在，湖上年年自白云。

[七言律诗]
老子曾从先觉游，后来文采继风流。
胸中有意穷千古，笔下成章映九秋。
尘世利名无著莫，圣门事业要精求。
咏归消息今犹在，鱼跃鸢飞会得不。

[五言律诗]
路入荒溪恶，波穿乱石跳。
骑驴行木杪，避水转山腰。
倒挂猿当道，横过竹渡桥。
吾生本如寄，岁晚尚飘飖。

[五言律诗]
小楼分袂后，别久忆君多。
逆境诗排遣，残躯病折磨。
静闻花落几，闲看螘移窠。
几夜窗前梦，携筇竹下过。

[七言绝句]
两个孩儿抱花鼓，左边打了右边舞。
一曲两曲无人会，历历清风动千古。

[七言律诗]
桑麻蒙翳不通邻，耽酒颓然一老民。
遣客方眠那是醉，有衣可典未为贫。
晒翎斜日鸥来熟，印迹平沙雁到新。
君看此间何境界，痴人犹说吐车茵。

[五言律诗]
故乡千里梦，往事万重悲。
小雪沈阴夜，闲窗老病时。
独闻归去鴈，偏咏别来诗。
惭愧红妆女，频惊两鬓丝。

[五言绝句]
种葵如种麦，隔岁已下子。
仅成一干花，浪备四时气。

[五言律诗]
檥棹河梁畔，推篷得句新。
云为山态度，水借月精神。
密树藏飞翮，平波见跃鳞。
饥年村落底，也有醉归人。

[七言绝句]
暄寒稀复故人书，好在山中旧酒垆。
端欲梦从三径去，方床投枕展龙须。

[五言律诗]
世人期公浅，云是真谪仙。
愿公老台鼎，白首冠貂蝉。
为之乃固有，弗为愈知贤。
清风不可挹，高高薄云天。

[五言绝句]
触石才肤寸，垂天忽怒飞。
道人不出户，笑汝出还归。

[七言绝句]
旗穿晓日云霞杂，山倚秋空剑戟明。
敢请相公平贼后，暂携诸吏上峥嵘。

[七言绝句]
自来名教属吾曹，立极何须说断鼇。
聊把经纶寄鱼钓，岂无裴楷试仙涛。

[七言绝句]
乱山环合疑无路，小径萦回长傍溪。
仿佛梦中寻蜀道，兴州东谷凤州西。

[七言律诗]
春风擢擢秀阶庭，岁晚悠然物外身。
不把簪缨伤野趣，肯迂剑骑拂天真。
种成坟上一枝桂，空老堂前百岁椿。
乡里善人今已矣，龙门送客一酸辛。

[五言律诗]
水长平侵岸，云低半失村。
菰蒲乱凫鸭，泥潦困鸡豚。
弄笔排孤闷，煎茶洗睡昏。
荒郊多狗盗，及早闭柴门。

[七言律诗]
寻幽天气得晴酣，小小篮舆胜绣鞍。
洞以乳名云液涌，泉纡石出水晶寒。
山容染翠开油幕，竹韵鸣竽立玉竿。
孰谓地灵钟秀异，美哉风物见兴安。

[五言律诗]
蜀国初开棹，庐峰拟拾萤。
兽皮裁褥暖，莲叶制衣馨。
楚水秋来碧，巫山雨后青。
莫教衔凤诏，三度到中庭。

[五言律诗]
王氏青箱学，名家千里驹。
朝廷求士急，吾子应时须。
上第人皆有，高才世久虚。
别君谁暖眼，书信莫令疏。

[七言律诗]
桐木山西送落晖，百年耆旧数他谁。
畏途几历青泥险，往事惟余白发知。
今代衣冠遗此老，前朝簪笏付吾儿。
明朝归葬西邙路，五世哀思百尺碑。

[七言律诗]
二子缘诗老更穷，人间无处吐长虹。
平生睡足连江雨，尽日舟横擘岸风。
人笑年来三黜惯，天教我辈一樽同。
知君欲写长相忆，更送银盘尾鬣红。

[五言律诗]
同点龙门额，君先赋式微。
自怜为客久，不忍送人归。
受钺张油幙，行囊富彩衣。
江干回首处，云树两依依。

[七言绝句]
冲波棹子橛头船，青草湖中欲暮天。
看白鸟，下长川，点破潇湘万里烟。

[七言律诗]
将帅门庭喜见人，只看行止早堪亲。
军人事业离群久，帐下谋猷触类新。
东土别怀应有恨，西都归思已无尘。
故园未许闲游日，丹凤重飞不到春。

[七言律诗]
胸次知蟠几监书，事随天理只平铺。
来从京兆德星社，揽取西峨明月湖。
民岂无衣须补绽，极元有柱要撑扶。
欲知天授西平意，绣帽临戎为万夫。

[七言绝句]
劒阁门西第一峰，道陵成道有高踪。
行人若上升仙处，须拨白云三四重。

[七言绝句]
欲认青帘索酒尝，俄惊丹旐送君丧。
吕庄编户伤心切，愁对清风想杜康。

[五言律诗]
雨雾连晴雾，山行近水行。
悠悠成小驻，役役又前征。
底处冲烟泊，谁家趁晓耕。
诗材动乡邑，点检欠经营。

[五言律诗]
我爱山居好，枌榆老故丘。
好峰当户立，远水护田流。
鼓响移秧日，耞鸣获稻秋。
年丰身老健，一饱外无求。

[七言绝句]
稚老丁宁劝复回，烟霾秋静九关开。
定知青琐黄扉去，那得朱旛皂盖来。

[七言律诗]
亭构依然揭大椿，宫闱无复驻飚轮。
清衷念切承颜日，长乐悲深奉质辰。
六御骖𬴂开道路，五陵松柏惨风尘。
周南旧老偏摧感，曾是初元奉策臣。

[七言律诗]
平生文字为吾累，此去声名不厌低。
塞上纵归他日马，城东不鬬少年鸡。
休官彭泽贫无酒，隠几维摩病有妻。
堪笑睢阳老从事，为余投檄向江西。

[五言绝句]
事以诗书立，国惟仁义昌。
当年衣带水，元不管兴亡。

[五言绝句]
突兀隘空虚，他山总不如。
君看路傍石，尽是补天余。

[七言绝句]
踏尽田塍转尽山，芥塘犹在夕阳间。
主人缩地元多术，何事今朝特见悭。

[五言律诗]
竹阁寒相倚，云窗晚共开。
闲身方外去，幽意静中来。
声响风随箨，阴移石上苔。
迟留更清夜，待月露盈杯。

[七言绝句]
暂随风驭到人间，衣染天香响珮环。
贝阙珠宫留不住，却携炉鼎隠庐山。

[七言绝句]
禁署装成宝缨络，冰盘翦出水晶盐。
传呼天上好消息，玉果新颁出御匳。

[七言绝句]
今朝相送自同游，酒语诗情替别愁。
忽到沣西总回去，一身骑马向通州。

[七言律诗]
供奉芸签内殿间，身清不愧是卑官。
带残敕号縚应断，吟出新诗板未刊。
妾引哀歌秋烛暝，客收闲迹晓松寒。
端平才子如君者，免死江湖把钓竿。

[七言绝句]
青嶂青溪直复斜，白鸡白犬到人家。
仙人住在最高处，向晚春泉流白花。

[七言绝句]
多谢东风巧剪裁，朱朱白白待春开。
偶因无事寻诗句，又见沿蹊锦绣堆。

[七言绝句]
膏已明煎信矣哉，二年人世不归来。
庭前为报仙桃树，今岁花时好好开。

[七言律诗]
岁岁新阳喜仲旬，两家儿辈作生辰。
下生弥勒迟三日，共约梅花作故人。
未许同龛供佛事，只须共载接车茵。
相先寿语须齐和，满酌吾家太玉春。

[七言绝句]
十里溪山别两年，忽闻消息为欣然。
把书簷下往来看，不觉人行到面前。

[五言绝句]
寂寂万山底，晴岚晏犹氛。
驰心惟魏阙，玉帝捧黄云。

[七言律诗]
南湖春色通平远，贪记诗情忘酒桮。
帆自巴陵山下过，雨从神女峡边来。
青蒲映水疎还密，白鸟飜空去复回。
尽日与君同看望，了然胜见画屏开。

[五言绝句]
当年下沔鄂，回首几秋风。
景物浑如昨，千帆落照中。

[五言律诗]
新年垂柳色，袅袅对空闺。
不畏芳菲好，自缘离别嗁。
因风飘玉户，向日映金堤。
驿使何时度？还将赠陇西。

[七言绝句]
自从顿悟了无生，动寂无非共佛行。
人问正因无可表，扬眉之外更无能。

[五言律诗]
屋密风传冷，窗虚月漏明。
九衢朝马动，四壁候虫鸣。
街吏高呵道，衙官急杀更。
人行吾尚卧，自分利名轻。

[七言绝句]
仙源分派到篱东，灼灼秾华缀露丛。
崔护诗章陶令酒，两家混作一家风。

[七言律诗]
世趋捷径蹈危机，公独安恬度岁时。
但见谦谦卑自牧，不为赫赫急人知。
政成名已闻丹扆，官满身将上赤墀。
岂料一朝成奄忽，空传南国去思碑。

[五言律诗]
柁转秋塘逈，寒光彻万寻。
叶声风外急，吟思雨中深。
白髪存公道，青山适素心。
疏钟何处起，暝色正沈沈。

[五言律诗]
孝养全终始，真成乳阿姑。
衾禂几年共，甘毳四时须。
众子俱传业，诸孙足自娱。
吾家女兄弟，似此亦几无。

[七言律诗]
缁衣之后赋无衣，王室安知晋郑依。
淝水八千思偃伯，丹徒十万尽忘饥。
喜看猿鹤从公乐，更觉莼鲈到处肥。
泉楮未通民力乏，梦怀远志忆当归。

[七言律诗]
有丝不绣平原君，有金不铸钟子期。
此心抱独无人会，百年只有青天知。
青天冥冥不可诘，举头当中有皦日。
从来天日不可欺，何用区区守暗室。

[五言律诗]
春自如情暖，夜何如话长。
酒醨成水淡，诗妙夺花香。
月出星转閙，云行山似忙。
起来携素手，拥被视农秧。

[七言绝句]
挑菜佳辰过夕醺，又逢春社举清罇。
不为归遗东方态，且对韶妍一醉昏。

[五言律诗]
昔作匆匆去，今成缓缓归。
江山苦招隠，鸥鹭信忘机。
已分渔舟老，还思鴈序飞。
天公知客意，帆饱水生肥。

[五言绝句]
批竹初攒耳，桃花未上身。
他时须搅阵，牵去借将军。

[七言绝句]
曹将军画少陵诗，林氏家藏相国题。
不动精神瞻御座，风云万里入霜蹄。

[七言绝句]
食罢茶瓯未要深，清风一榻抵千金。
腹摇鼻息庭花落，还尽平生未足心。

[七言绝句]
北来南去雁还飞，四十年间万事非。
惟有航船歌不改，夜深老泪欲沾衣。

[七言绝句]
披蓑侧笠千峰上，引水浇蔬五老前。
中有瓜田难纳履，睦州倒退在傍边。

[七言律诗]
簪缨晓入凤池西，雨过重廊不踏泥。
禁掖英僚初拜庆，儒林旧侣许攀携。
两朝云露陪嘉宴，二纪尘埃愧旧题。
四户对开参国论，风流无复羡南齐。

[七言绝句]
两夜北风吹石裂，雪神骄蹇更淹留。
羁人坐叹肌生粟，媚白妖红耐此不。

[七言绝句]
帝梧春早二鸾飞，羁羽孤翻得树迟。
今日并巢阿阁畔，依然同识旧栖枝。

[五言律诗]
门外似攻蠹，几间如绝机。
飙车何处去，汗马是谁归。
此日炎炎极，吾身往往非。
有时同白羽，无语立红衣。

[七言律诗]
浮生不实为轻忽，衲服深藏奇异骨。
非是尘中不染尘，焉得物外通无物。
共语难兮情兀兀，独自行时轻拂拂。
一点刀圭五彩生，飞丹走入神仙窟。

[七言律诗]
溪翁昨晚步天津，步到天津伫立频。
洛水只闻煎去棹，西风唯解促行人。
山川惨淡笼寒雨，楼观参差锁暮云。
此景分明谁会得，欲霜时候雁来宾。

[七言绝句]
我为扣阍拘狴犴，汝将吟笔换袈裟。
别来犹记松窗外，一掬清泉自点茶。

[七言律诗]
粉蜡梅梢妆蓓蕾，雪晴乌鹊声零碎。
兰堂昼暖浴蚕天，百果流芳喷寒水。
春事望春须准拟，临风不惜呵纤指。
寒日频添绣线长，百五光阴已无几。

[七言绝句]
太一元君昨夜过，碧云高髻绾婆娑。
手擡玉策红于火，敲断金鸾使唱歌。

[七言绝句]
谁传易水廷珪制，缫藉珍藏二百年。
进御近闻翁与叶，琴形带𩊓逐时妍。

[七言律诗]
几年流落喜东归，笑语相懽此一时。
𫐆辘小车真快意，伶俜短杖且扶危。
新诗遣兴几成癖，浊酒忘怀定不痴。
政恐为官抛我去，除书闻已下京师。

[七言绝句]
舍弟归承折简来，知君琴剑返天台。
人生百岁都能几，两度经过见一回。

[七言绝句]
相从有命每倾舒，不寄辕端即坐隅。
肯落苏家悭妇手，深藏云待不时须。

[七言绝句]
西风吹晓凤城开，桂子香中信马来。
十载不行湖上路，知它添了几楼台。

[七言绝句]
昌甫诗编成甫题，放翁文物海山知。
交情生死人谁识，千古绝弦钟子期。

[七言律诗]
借重东南官府新，与秋高洁更春温。
公心知寄黄堂印，信令如开彩棒门。
纯用诗书中古味，乐闻名利外陈言。
耄夫也为乡民贺，硬忍须臾一出邨。

[七言绝句]
十年骑马画桥归，长记朱楼傍水湄。
今日悲吟想君屋，一如骑马十年时。

[七言律诗]
当年大册撼天扉，圣主今呼逐客归。
应是风云乘此会，便令鹓鹭著行飞。
久埋剑气冲星气，暂裂荷衣换锦衣。
稳上丹墀踏龙尾，九霞光里望晨晖。

[七言律诗]
双龙阙下拜恩初，天子令君注起居。
载笔已齐周右史，论诗更事谢中书。
行闻漏滴随金仗，入对炉烟侍玉除。
贺客自知来独晚，青骊不见意何如。

[七言绝句]
红莲幕下紫棃新，命断湘南病渴人。
今日问君能寄否，二江风水接天津。

[七言律诗]
吾宗才气世无双，用与时行舍亦藏。
殿陛同瞻龙衮绣，螭坳继染御炉香。
紫荷持槖将清禁，贝叶繙经见宝坊。
仄席正思经济手，伫观趣召侍颙昂。

[五言律诗]
嵩岱国之镇，凤麟天所生。
有人占宝气，无耳著修名。
斯道自神圣，尔曹聊重轻。
晋书定一付，一代听权衡。

[七言律诗]
三级桃花把要津，懿文储德在权衡。
鸾雏将授三传托，虎榜先同一瓣盟。
荣以依光如昼锦，乐于兼善胜专城。
履声早晚星辰上，弗与群仙地上行。

[七言律诗]
直将骚雅镇浇淫，琼贝千章照古今。
天地不能笼大句，鬼神无处避幽吟。
几逃兵火覊危极，欲厚民生意思深。
茅屋一间遗像在，有谁于世是知音。

[五言律诗]
红紫今无几，寒暄尚未齐。
春愁人更瘦，午醉日还西。
课仆除新草，呼儿检旧题。
空庭可徐步，藜杖故相携。

[七言绝句]
不把山林换市朝，鲜明自是一时标。
便令大冶安能铸，傥有小山差可招。

[五言律诗]
雪中敲竹户，袖出岳僧诗。
语尽景皆活，吟阑角独吹。
意如将俗背，业必少人知。
共约冰销日，云边访所思。

[七言律诗]
千辐纹边著意深，龙门檀越谶重临。
旋螺数发为公寿，卍字扪胸印此心。
玉节生风淮岸曲，金轮碾雾越山阴。
诚明空觉曾无间，磁石岩岩一寸针。

[五言绝句]
目所以司视，视正乃为明。
非礼谨勿睹，睹之则为盲。

[七言律诗]
转庵蓄砚有奇材，受墨逡巡落海苔。
异品已堪相甲乙，余波足可畀云来。
许分阮姪邀金竹，预想将军慰渴梅。
尤物匪珍才可惜，芝兰正要满庭开。

[五言绝句]
览镜影还在，掩镜影还去。
试问镜中人，却归什么处。

[七言律诗]
九鼎烹煎九转砂，区分时节更无差。
精神气血归三要，南北东西共一家。
天地变通飞白雪，阴阳和合产金花。
终期凤诏空中降，跨虎骑龙谒紫霞。

[七言律诗]
白鸥曾此识机心，渭水翻波自不禁。
当日尚嫌文网阔，后来谁测武陵深。
西风落叶吹秦晋，流水桃花迭古今。
世岂避人人避世，九垓同此夕阳阴。

[七言绝句]
过了清明又一旬，不闻杜宇免伤情。
算渠会得羁人意，应向山林僻处鸣。

[五言律诗]
京洛风尘远，褒斜烟露深。
北游君似智，南飞我异禽。
别路琴声断，秋山猿鸟吟。
一乖青岩酌，空伫白云心。

[七言律诗]
著身书带草堂中，得与郎君砚席同。
能学鸣蝉宜赋好，不求野鹜自书工。
壮怀直拟联龙虎，别恨休惊背燕鸿。
他日东山香宇宙，格斋方不负诚翁。

[七言绝句]
与君暂别不须嗟，俯仰归来鬓未华。
记取江南烟雨里，青山断处是吾家。

[五言律诗]
云卧竟不起，少微空陨光。
唯应孔北海，为立郑公乡。
旧馆苔藓合，幽斋松菊荒。
空余书带草，日日上阶长。

[七言绝句]
乍别亲朋似久违，西风尘起染缁衣。
不须杜宇声声劝，如此江山胡不归。

[七言律诗]
窗外幽花无数生，乱红相映不知名。
长条自转风前影，别壑还添雨后声。
闭户苦无佳客语，披书聊慰古人情。
诗成步逐山腰月，相对茅簷夜色清。

[五言律诗]
紫箫吹梦断，起视斗阑干。
痩马踏残月，单衣中薄寒。
锦囊那复佩，革带顿成寛。
浪逐官曹底，更题敢自安。

[七言律诗]
翰苑台边拂旧题，岁华荏苒壮心违。
看萸喜得亲长健，对菊犹惭令未归。
秋水一江鸥共瘦，云山千里雁初飞。
宦情有暇无风雨，把酒相酬此会稀。

[五言律诗]
居然真乐地，跬步亦徜徉。
大器何曾局，修程未易量。
中天应躔象，吾道即宫墙。
万斛泉源在，非徒志秕糠。

[七言绝句]
开口错，合口丧，明眼衲僧无伎俩。
春风吹落桃李花，淡烟疏雨笼青嶂。

[七言绝句]
烟岚一簇峙崔嵬，到此令人心自灰。
上有神仙不知姓，洞门闲倚白云开。

[五言律诗]
堪笑修仙侣，烧金觅大还。
不知消息火，只在寂寥关。
鬓白炉中术，魂飞海上山。
悲哉五千字，无用在人间。

[七言绝句]
碧洞青萝不畏深，免将饥渴累禅心。
若期野客来相访，一室无烟何处寻。

[五言律诗]
天衢未得便，假道海边城。
任大才胜器，官闲不称名。
劝农吟少暇，忧物睡常轻。
见说行春处，和风满斾旌。

[七言绝句]
建岭人夸第一纲，湘中热后已先尝。
虽然声价殊官焙，反觉山家气味长。

[七言绝句]
娇姿艳质号花王，魏砌姚阶羡紫黄。
更有一株何处种，天然标格出扶桑。

[五言律诗]
古史无完傅，清风独可模。
从谁问出处，举世在泥涂。
气直于时忤，身荣与道俱。
士林为重惜，挥泪奠生刍。

[五言绝句]
重阳无数日，风雨登临缓。
会见天气佳，黄花挿须满。

[五言绝句]
艳静如笼月，香寒未逐风。
桃花徒照地，终被笑妖红。

[五言律诗]
天下有奇篆，阳冰书鄂州。
异兽呀五口，狂咬掉三头。
磥砢玻璃碗，诘屈珊瑚钩。
愧无希世宝，何以为子酬。

[七言律诗]
乃祖飞英标万古，后来奕叶盛三吴。
传家孙达吾何慊，配食子陵德不孤。
秀句至今辉简表，故山从昔锁松梧。
他年我欲修清供，一盏寒泉一束刍。

[七言绝句]
僊重三千不可图，从教千古强名模。
长因塞北烟尘息，记得江南啼鹧鸪。

[七言律诗]
何处经年閟好音，暖风催出啭乔林。
羽毛新刷陶潜菊，喉舌初调叔夜琴。
藏雨并栖红杏密，避人双入绿杨深。
晓来枝上千般语，应共桃花说旧心。

[五言律诗]
贵人惜性命，奉养欲长生。
空心鹿茸酒，补气腰子羹。
汤药不离口，卑湿岂敢行。
饶君善将理，难与死魔争。

[七言律诗]
危亭新构客持觞，雨挹阑干面面凉。
烟外好山供水墨，风前老树奏笙簧。
接天净绿秋江白，著地彤云晚稻黄。
騕褭丝鞭归兴逸，水晶宫殿桂花香。

[五言律诗]
王气东南盛，流风西北疎。
往犹称旅寓，今迺逐乡闾。
要熟儿童听，惟传父祖书。
如公不一二，安得亦相于。

[七言律诗]
见说移居只载书，高人从此可悬车。
看松北崦风吹面，种豆南山月满鉏。
拙计不能争子所，痴心尚自爱吾庐。
辟人辟世将焉择，独立西风鬓影疏。

[五言律诗]
朗日照疏櫺，临风事幽讨。
药栏红欲翻，苔砌绿初扫。
谁令墨王仙，肯使鱼子老。
悠然天禄阁，世世以为宝。

[七言律诗]
先帝龙飞第一年，囊封夜半达甘泉。
朝来急召明光殿，谠论能回不夜天。
遐想神□今已远，永怀帝德浩无边。
他时信史传遗事，悟主应□数百篇。

[七言律诗]
苍龙观阙启槐宸，白玉阶除振鹭群。
仗外诸峰献松雪，霜前一雁度宫云。
舍人就日宣麻制，丞相瞻天进表文。
夙退自欣还自笑，素餐便当策殊勋。

[七言律诗]
学老才优底里精，青衫今始掾江城。
高门积德功须倍，三尺持平道可行。
听决即能诚吏俗，名声安用势公卿。
相逢未几还相去，赠别非言岂慰情。

[七言绝句]
祖师坟塔在天台，雨坏风摧事可哀。
香火无人空有迹，夜深明月照苍苔。

[七言律诗]
百岁行来已七分，筋骸转觉不如人。
法传心地初投种，雨过花开不待春。
识路一时如有得，到家诸事本非新。
旧陈刍狗今无用，付与时人藉两轮。

[七言律诗]
大雨三日泥三尺，骏马高车行不得。
我有蹇馿安敢骑，闭户高眠朝至夕。
谁家高堂半夜秋，软绮轻纨换𫄨绤。
朱门乐事无时无，尔自贱贫空太息。

[七言绝句]
黄子官居多暇日，吟哦薄暮一窗中。
虽无㶁㶁循除水，但觉飕飕满屋风。

[五言律诗]
吕叟年八十，皤然持钓钩。
意在静天下，岂唯食营丘。
师臣有家法，小白犹尊周。
日暮驻征策，爱兹清渭流。

[七言律诗]
世事浑如蚋过前，刀头喜对镜飞天。
阴晴万里同兹夕，离别前时照几年。
此去莫令疎会合，从来无意必腾骞。
几思种秫迎佳节，穷鬼还来笑买田。

[七言绝句]
昨夜蕃兵报国讐，沙州都护破凉州。
黄河九曲今归汉，塞外纵横战血流。

[七言律诗]
斜阳望断水平桥，古柳萧疎己半雕。
鱼跃浪花翻水面，鴈拖烟练束林腰。
花时无镪能追骥，月夜有诗堪续貂。
回首故乡多少恨，乱山无数路迢迢。

[五言律诗]
乡落少人烟，精庐独岿然。
香花真佛界，栋宇始唐年。
鸟啄斋余食，僧参夜半禅。
清凉数亩地，已是隔尘缘。

[七言律诗]
寒松肌骨鹤心情，混俗陶陶隐姓名。
白发只闻悲短景，红尘谁解信长生。
壶中日月存心近，岛外烟霞入梦清。
每许相亲应计分，琴余常见话蓬瀛。

[五言律诗]
断堑疏新碧，长林惊远扬。
鱼跳蒲叶偃，鹊起树头昂。
觅句投诗社，逃禅入醉乡。
梦回残酒里，月可一庭方。

[七言律诗]
后水喧江落浑黄，晚云障日作微凉。
笙歌声里旌旗动，罗绮丛中语笑香。
劝相秋郊开稔熟，摩娑苔壁吊荒亡。
风流一代今山简，有底樽前著葛强。

[七言绝句]
栖止垂杨最上枝，绿丝深罩鬰金衣。
也知行客留心听，弄尽新声始肯飞。

[七言律诗]
二十四年流水东，早为名误逐飞蓬。
事随过鸟去无迹，愁似浊醪倾更浓。
好是把花歌北榭，更休提劔哭西风。
壮心鬰鬰身牢落，几见中林鹤发翁。

[五言律诗]
天下艰难际，全家入华山。
几劳丹诏问，空见使臣还。
瀑布寒吹梦，莲峰翠湿关。
兵戈阻相访，身老瘴云间。

[七言律诗]
湖上春深不见沙，画桥飞影入晴霞。
园林到处消得酒，风雨等闲飞尽花。
令罚艳歌传盏急，诗成醉墨落笺斜。
兰亭乐事无丝管，待与羲之子细夸。

[五言律诗]
名园新整顿，樽酒约追随。
春晚花飞少，墙高蝶度迟。
注汤童煖酒，拍案客争棋。
寂寞秋千索，无人尽日垂。

[五言绝句]
石色凝秋藓，峰形若夏云。
谁留秦苑地，好赠杏溪君。

[七言绝句]
后垅前冈一色松，相看冠剑几悲风。
今朝笑语明朝哭，莫厌尊中酒不空。

[五言律诗]
睡美那能动，朝凉强作行。
吾方犯星起，人已趁虚声。
近路还如许，长途作么生。
两亲今正老，三釜又须营。

[七言律诗]
四海于今望治安，当头退避也应难。
是非历历开新听，变化纷纷入静观。
孰把后图歌寤枕，再将前事倚危栏。
重拈今古看奇特，幸记尘冠久不弹。

[七言律诗]
兵满天山雪满衣，汉家都护拥旌旗。
衔枚一夜袭疎勒，度陇生兵尽潜出。
不得戎王誓不归，归时杨柳正依依。
正依依，占春色，与君同醉花阴侧。

[七言律诗]
而立之年不啻过，十分减尽少年豪。
吃它官饭如何稳，着了朝衫说甚高。
勤向溪山供日课，賸栽花木足年劳。
客来不周嗟无肉，菜本新添数百窠。

[七言律诗]
海山作农农较苦，累级开畬烧宿莽。
畬成得粟不偿劳，岁晚空瓶误饥鼠。
不如陈郎腹果然，日日闭门耕纸田。
余粮尚许饷远客，植来时和南风篇。

[五言律诗]
层崖缘石涧，孤树耸危桥。
海色侵衣袂，松风破泬寥。
佛门苔藓古，山寺薜萝饶。
回首斜阳外，神仙未可招。

[七言绝句]
槐柳萧疎遶郡城，夜添山雨作江声。
秋风南陌无车马，独上高楼故国情。

[五言律诗]
风流六朝士，曾此登高岑。
太白访幽踪，飘飘成微吟。
牧之感遗事，名字留碑阴。
我来徒感慨，千载一披襟。

[七言律诗]
新元先陇遂伸虔，荒岁嗟逢众食艰。
比户生涯皆墨突，几家林木似牛山。
三阳已泰春来懒，六幕虽昏雪尚悭。
道殣寖多无力救，据鞍衰叟只惭颜。

[七言绝句]
得失升沈是与非，纷纷世上局如棋。
白云谷口横遮断，万事山中总不知。

[五言绝句]
白云苍梧来，氛氲万里色。
闻君太平世，栖泊灵台侧。

[五言律诗]
鹤骨何能尔，龙姿或果然。
锋棱四面峻，节操一生坚。
界纸书堪使，敲针钓最便。
从教方有碍，终不效规圆。

[五言律诗]
百尺楼高卧，宜乎造物游。
卫青开幕府，李广不封侯。
世界乾坤在，邦家岁月流。
遥知水心老，历历志诸幽。

[七言律诗]
家传康济妙才猷，祗合怀铅近冕旒。
漫有姓名连省户，不妨旌节案南州。
兵储自古难为策，民瘼于今岂待求。
小试书生肥国手，未多地上见钱流。

[七言律诗]
南海元戎禁从臣，却升北斗捧星辰。
回头五岭忽千里，屈指十贤添一人。
笑别广平堂下月，归看太极殿前春。
一尊话别端何有，绿水青山更白云。

[七言绝句]
萧寺知名四十年，身投笼槛到无缘。
行人指点松间路，正在孤云落照边。

[七言律诗]
数峰回抱隔烟林，一簇招提十里深。
祇合步行寻石径，不宜呵喝入松阴。
遥分画手援毫意，暗起诗人得句心。
梅岭笙歌上高处，孤猿幽鸟减清音。

[五言律诗]
茅斋住翠林，一迳总清阴。
涧近水声入，窗虚山色侵。
读书依竹静，送客出花深。
此地无尘俗，令人长道心。

[五言绝句]
郡国残民少，君王何日归。
不知秋后雁，犹得向南飞。

[七言绝句]
裁成宝月翻宫扇，织就祥云制御衣。
朝贺归来无点暑，坐看燕子引雏飞。

[七言律诗]
去国十年同赴召，渡湘千里又分岐。
重临事异黄丞相，三黜名慙柳士师。
归目并随回鴈尽，愁肠正遇断猿时。
桂江东过连山下，相望长吟有所思。

[七言律诗]
独听松风度九夏，两鬓无情生二毛。
渠侬翰墨流声远，老我山林畜眼高。
往日相从不知乐，只今说梦竟徒劳。
男儿肯受人拘束，相见频频赋大刀。

[五言律诗]
我兴一枯枿，空此岁月度。
公干仍多难，病亦沉绵屡。
象犀竟谁揽，漫冲江海雾。
谁说官异人，我才止堪簿。

[七言绝句]
傲睨须知古有秦，却将黔首等微尘。
当时虚上峰头望，不见桃源避世人。

[五言绝句]
筑馆如萧史，专城似买臣。
不知身是幻，错认梦为真。

[五言律诗]
多难还分手，江边白发新。
公为九州督，我是半途人。
政尔倾全节，终然却要身。
平生第温峤，未必下张巡。

[五言律诗]
水色秋逾白，山光夜不青。
一眉画天月，万粟种江星。
小酌居然醉，当风不觉醒。
谁家教儿子，清诵隔疎櫺。

[七言绝句]
白鹭青烟剡江口，梅六七分经雪后。
月肯流连相伴酒，隔岸呼船有鱼否。

[七言律诗]
饭罢令人唤小童，敢烦捉耳为开蒙。
芎茶不用焦汤点，纸被还将艳火烘。
醉欲伴眠当倩月，热求挥汗合邀风。
它时我建青油幕，廉汝封侯学卫公。

[五言律诗]
当时身不顾，义激自诸生。
一日魁南省，无人不识名。
官寻流水住，路趁落花登。
遥想凭高处，岳云千万层。

[七言律诗]
泸水风涛七载还，今年赢得在家山。
临流领客清溪上，滴露抄书翠竹间。
晚计作堂应未晚，闲居成赋恐难闲。
云昏八表边烽息，须得伊人护玉关。

[五言绝句]
质暴难入德，心粗宁配义。
君看箪瓢人，磨礲极醇粹。

[七言绝句]
一舸初从帝所还，彩衣照日眩斓斑。
今君已出云天近，我尚无钱可买山。

[七言绝句]
陇口山深草木荒，行人到此断肝肠。
耳中不忍听鹦鹉，犹在枝头说上皇。

[五言律诗]
十日一洗沐，诸生各归休。
虚斋息群响，兀坐心悠悠。
雨久苔径荒，林深鸟啼幽。
阶前树萱草，与子俱忘忧。

[五言律诗]
妙手从心得，接花如有神。
根株穰下土，颜色洛阳春。
雍也本犁子，仲由元鄙人。
升堂与入室，只在一挥斤。

[七言绝句]
莫嗟官路昧通津，举世滔滔岂识真。
早晚青云如直上，正须文字为藩身。

[五言律诗]
乡人去欲尽，北鴈又南飞。
京洛风尘久，江湖音信稀。
旧山知独往，一醉莫相违。
未得辞羁旅，无劳问是非。

[五言律诗]
玉宇曈眬晓，琼京略绰寒。
紫衣千骑从，黄繖万人看。
日景新开霁，天颜賸有欢。
驾回春满殿，圣母喜加餐。

[五言律诗]
昔日金门署，重来素发臣。
故词多削藁，前诫尚铭绅。
宝翰余龛锁，仙山晦壁尘。
更怜温室树，颜色老于人。

[七言绝句]
相人何似相山难，慙媿渠侬眼不寒。
木末凉风无半点，如何又欲跨归鞍。

[五言绝句]
依迟动车马，惆怅出松萝。
忍别青山去，其如绿水何。

[七言绝句]
脚踏浮云身已老，访道修行恨不早。
曾见商周全盛时，不及唐虞古风好。

[七言绝句]
梅梢风暖弄残阳，花气侵人笑语香。
太岁只游桃李径，肯随桃李鬭梳粧。

[五言律诗]
九里松阴路，三天竺国山。
日蒸岩雾紫，花点石苔斑。
谿尽寺方到，云深僧独还。
吟行随杖履，踪迹出人间。

[五言律诗]
旧学纷无几，幽怀断复寻。
苍茫万机论，零落九州箴。
枉嗜韦编读，犹依槁简吟。
时无袁伯业，孤陋任年侵。

[五言律诗]
千人尝得俊，再命尚沈僚。
左右为容晚，东南作尉遥。
乡心乌鹊树，春醉橐驼桥。
今夕羁魂枕，前知为别销。

[五言律诗]
野寺看红叶，县城闻捣衣。
自怜痴病苦，犹共赏心违。
高阁正临夜，前山应落晖。
离情在烟鸟，遥入故关飞。

[七言律诗]
北第新成戆老庵，日期休此养无堪。
地偏深得幽居兴，景野难将俗好参。
户外鸣泉疑拊石，城头丛薄当凝岚。
何须便挹浮邱袂，且奉高贤听雅谈。

[七言绝句]
金井寒生一水池，读书窗纸照萤飞。
悲欢穷泰寻常共，掷破还须匣取归。

[五言律诗]
芳信来相续，同心远更亲。
数重云外树，不隔眼中人。
梦寐花骢色，相思黄鸟春。
更闻公干病，一夜二毛新。

[七言绝句]
强裁尺素答相思，两目眵昏腕力疲。
牵率老夫令至此，门前犹说报书迟。

[七言律诗]
金舆旦下绿云衢，彩殿晴临碧涧隅。
溪水泠泠杂行漏，山烟片片绕香炉。
仙人六膳调神鼎，玉女三浆捧帝壶。
自惜汾阳纡道驾，无如太室览真图。

[七言绝句]
晚凉信步十三湾，疏柳高荷欲半残。
时有小舟桥下过，无言独倚石阑干。

[七言绝句]
天公戏剧高寒上，岂识人间有凛秋。
八万四千挥斧手，闲抛玉屑下琼楼。

[七言绝句]
桥北雨余春水生，桥南日落暮山横。
问君对酒胡不乐，听取菱歌烟外声。

[七言律诗]
病骨支寒政觉难，莫惊蒲柳望秋残。
凄凉不但叹荒菊，寂寞更堪伤败兰。
有鬓已霜那得制，无英可落若为餐。
玉山禾远竹迟实，天骥长饥愁凤鸾。

[七言律诗]
一番出处计何如，流泊中川不为渔。
落日凄凉秋老矣，西风浩荡客归欤。
吟成白发逢知己，费尽黄金买古书。
明发灞桥桥上路，藉君帆力更吹嘘。

[七言绝句]
杀气消磨暗铁衣，夜看太白剑无辉。
旧时麾下谁相问，半去封侯半不归。

[七言绝句]
莼鲈有玉西风急，橙蟹无金东海深。
祇为酒醒愁夜永，二虫得失我何心。

[五言绝句]
大夫既授玦，捐之湘江中。
彼波到此潭，寂寂睡蛟龙。

[七言绝句]
凌波直欲渡横塘，却爱无人独自芳。
且倚新漪闲照影，更凭女伴一扶将。

[五言律诗]
城枕萧关路，胡兵日夕临。
唯凭一炬火，以慰万人心。
春老雪犹重，沙寒草不深。
如何驱匹马，向此独闲吟。

[七言绝句]
惠山一别十年强，雪后精神老更苍。
白玉屏风三万丈，半天遮断太湖光。

[七言律诗]
寂寂江村数掩篱，吾庐又及素秋时。
横林未脱色已尽，孤鸟欲栖鸣更悲。
小釜莼羹初下豉，矮瓶豆粉正燃萁。
为农幸有家风在，百世相传更勿疑。

[七言律诗]
闲卧林泉与世疏，使君三度枉旌旟。
未陪徐孺升宾榻，敢屈文侯式敝闾。
暂掷鱼竿丝半卷，旋开松径草新锄。
愧无美酒拈巾漉，难得金波款绪余。

[七言绝句]
社日簷间不断流，渊明欣欲事西畴。
愿言一饱均黎庶，瓶粟无储不用忧。

[七言律诗]
闻道机心不下鸥，丈夫乃不为身谋。
人间信有城门犬，江浒非无夜半舟。
塞上马来还反掌，扬州鹤去又从头。
茫茫世事谁能料，未盖棺前卒未休。

[七言绝句]
居士眼睛吞佛祖，衲僧鼻孔透乾坤。
眼睛鼻孔初无间，万古宗门结痛冤。

[七言绝句]
不用烧兰望玉京，人间无事不曾经。
大椿枯后新为记，从许人间小兆听。

[五言绝句]
门拥千峰翠，溪无一点尘。
松风清入耳，山月白随人。

[七言律诗]
高僧如云不受缚，乌藤五尺陪行脚。
几年陈迹旋磨牛，一日横空出笼鹤。
江山悠远天宇阔，眼力穷时吟吻渴。
含新咽秀入清脾，蔬笋敢污甘露钵。

[七言律诗]
日光射雪雪透红，雪光射日日吐虹。
何人铸银作大地，万象都入银光中。
诗翁两眼老病里，爱看晚晴聊仰视。
眼睛空花忽乱起，紫晕一轮三万里。

[五言律诗]
蜀郡路漫漫，梁州过七盘。
二人来信宿，一县醉衣冠。
谿逼春衫冷，林交宴席寒。
西南如喷酒，遥向雨中看。

[五言律诗]
三凤齐飞日，相期到白头。
一丘生处乐，万事死前休。
风急啼乌夜，霜零断鴈秋。
怀人竟何极，缄泪寄西州。

[七言绝句]
误人吹裂柯亭笛，岂有残英落绮席。
始信寿阳人写真，不知江南近消息。

[七言绝句]
府园秋后一池荷，绿盖纵横百柄多。
折尽再生钱样叶，却疑天气复清和。

[七言绝句]
吾孙宗子喜相过，一笑檀栾似乐窝。
且向尊中陪北海，直须闲里识南坡。

[五言律诗]
缘山一径微，竹树隠禅扉。
云绝去来性，僧无生灭机。
风簷铁自语，阴洞石能飞。
终拟携缾锡，他年向此归。

[七言绝句]
长病人嫌理亦宜，吾今有计可扶衰。
烦君舁著山深处，恐有黄龙浴水医。

[五言律诗]
功名早自期，策足有余赀。
世路多荆棘，荣途失羽仪。
素丝宁复理，青眼不胜悲。
千古秦山路，霜风岁暮时。

[五言律诗]
露白草犹青，淮舟倚岸停。
风帆几处客，天地两河星。
树静禽眠草，沙寒鹿过汀。
明朝谁结伴，直去泛沧溟。

[七言律诗]
残编弊藁掩还开，好意经年不暂来。
伏枥已应真款段，脱鞲终拟谢低回。
颇传共坐侵斜月，更想微吟荐罚杯。
居士从来少风味，独将愁眼望初梅。

[七言绝句]
侧曲艳歌闲送日，晚花初叶暗留春。
舞狂风蝶时过树，啼熟林鶑不避人。

[五言律诗]
昏鸦何处落，野渡少人行。
黄叶声在地，青山影入城。
江湖行客梦，风雨故乡情。
试问南来信，梅花三两英。

[七言绝句]
黄卷不关兼济业，青山自保老闲身。
一行万里纤尘静，可要张仪更入秦。

[七言绝句]
绿树新阴暗井桐，杂英当砌坠疏红。
重门寂寂经初夏，尽日垂帘细雨中。

[七言绝句]
改言缩项更长腰，黄独青精也绝苗。
尚有囊中餐玉法，蓝田山里过明朝。

[五言律诗]
偶尔来江上，从君到酒边。
雨晴花弄日，风定柳凝烟。
适意共一笑，浮生无百年。
明朝大自在，谁办载花船。

[七言绝句]
见尔来齐去亦齐，空巢零落屋庐低。
更无心记啣泥处，花絮春风小院西。

[七言律诗]
六朝台榭好山川，丞相遥分造化权。
两府规模遵故事，二南风什听新篇。
平反庶狱棠庐外，约束诸侯玉帐前。
莫讶依依恋行色，寿藩书命最多年。

[七言绝句]
道是蚕忙未是忙，日长犹得事梳妆。
罗敷有语何曾解，倚树偷窥马上郎。

[五言绝句]
课余自哦诗，诗罢还教子。
时时视橐余，质鬻市薪米。

[七言绝句]
近山浅绿远深青，两样风姿一样清。
似怨朝阳卷云雾，被侬看著太分明。

[七言律诗]
乾坤收拾几精华，全付茅茨小小家。
压尽园林千万蕊，只消篱落两三花。
雪消数尺暗埋岭，月浸一痕微印沙。
玉面亭亭太幽独，天寒空谷正堪嗟。

[五言绝句]
和气生金殿，微风转画旗。
年年好春色，先是帝家知。

[五言律诗]
哀挽千人唱，崇冈万岁居。
呼关想传警，羡道法周庐。
晚日涂车静，深山灌柏初。
谷神知有术，犹欲信前书。

[七言律诗]
天启神龙生碧泉，泉水灵源浸迤延。
飞龙已向珠潭出，积水仍将银汉连。
岸傍花柳看胜画，浦上楼台问是仙。
我后元符从此得，方为万岁寿图川。

[五言绝句]
春水满南国，惨淡故园烟。
三年门巷空，永为邻里怜。

[七言律诗]
为学平生不究源，未妨绝顶上慈恩。
塔高俯视群山小，江阔能容巨浪喧。
人每中登难脚力，谁于高处领天根。
须信平生为基址，基址牢时德业尊。

[五言绝句]
西家壶已倒，次第向东邻。
朱户如坚闭，黄花恶笑人。

[五言律诗]
二月犹逢雪，春寒一倍加。
云重应阻雁，风横祇愁花。
碧水离思断，琼楼醉倚斜。
谁知下帷苦，未晓已闻鸦。

[七言绝句]
我亦逢场因作戏，要令竿木自随身。
老僧不学面壁观，山偈随缘举似人。

[七言律诗]
獐狎猿驯遂性情，恍然疑不是丹青。
岂忧夜猎林中去，只欠秋吟月下听。
举目便同临涧谷，此身全恐寄郊坰。
山容野态穷微妙，造化争功六幅屏。

[七言律诗]
儿时访道漳江上，燕雀群中见阿鸿。
南浦飞云看画栋，北窗欹枕飒凉风。
读书长忆登山胜，作尉聊甘食荠穷。
想见咏怀非一首，钩章棘句定能工。

[七言绝句]
丈夫效死以成人，何事临危反爱身。
有腼闺门全节义，伤今思古泪沾巾。

[五言律诗]
诵史胸翻海，谈兵气拔山。
奔驰非得已，矍铄未容闲。
瓜戍开年赴，梅关趁腊还。
同僚如问我，炊玉待春班。

[七言绝句]
烟光滉漾映林峦，井底新泉潄齿寒。
品第试寻张陆记，却因今日又开端。

[五言绝句]
忆昔逢重九，登临不惮遥。
弟兄同把酒，行乐兴飘飘。

[七言律诗]
身如瘦鹤已伶俜，一卧兼旬更有零。
朝客偶知亲送药，野僧相保密持经。
力微尚觉衣裳重，才退难徼笔砚灵。
惟有爱花心未已，遍分黄菊插空瓶。

[七言绝句]
月满阑干风满衿，浪因景物动清吟。
钟惊老鹤翻金刹，角引栖鸦投暮林。

[七言律诗]
窈窕轩窗小合深，种花卜得半晴阴。
眼根忽堕锦绣谷，鼻观如游薝卜林。
莫问花枝有开落，须知法性勿来今。
色香尘里回光照，只这凡心是佛心。

[五言律诗]
艺花恨不茂，薙草欲其尽。
心常堕贪爱，否则近残忍。
蝶网犹翩翾，蚓断更菌蠢。
君其等观之，何者非可闵。

[七言律诗]
弟兄鼎誉人争羡，富贵随时报未均。
领阁清班非不遇，持麾重选遽成尘。
世夸人物今何在，志在诗书竟莫伸。
笑语诙谐犹在耳，忽闻远讣恐非真。

[五言绝句]
松柏不受雕，此亦易知耳。
须看竹有筠，与松相表里。

[五言律诗]
四海李元礼，龙门多俊良。
英英郭有道，一揖遂生光。
画鹢凌云波，仙舟水云乡。
此心徒皦皦，千里共苍苍。

[七言绝句]
饮马桑干流水浑，燕山未晚已黄昏。
衣襟犹带长安酒，不分江湖浣旧痕。

[七言绝句]
十日离家只四程，白云何处玉融青。
溪声飒飒如风雨，独对寒灯咏鹡鸰。

[七言律诗]
陶杜休官窘可知，更怜坡老惠州时。
三人九日俱无酒，一笑千年各有诗。
我辈固穷生事拙，今秋悭雨菊花迟。
典衣不办杯中物，空嗅青英有所思。

[五言律诗]
我爱仙居好，官卑分已盈。
才非汉循吏，道似鲁狂生。
击柝心虽乐，观民志未平。
宁如孟夫子，不食去齐卿。

[七言绝句]
爱山特地上山来，俗虑醒如醉眼开。
举首但惊云汉近，直疑平步出尘埃。

[七言律诗]
男儿死尔未应悲，可惜胸中尚有奇。
绝域英声宜早岁，楚庭高议补明时。
壮怀自感中流楫，旧爱今存岘首碑。
天独不能遗此老，盖棺两鬓未全丝。

[七言绝句]
雪飐霜翻看不分，雷惊电激语难闻。
沿涯宛转到深处，何限青天无片云。

[七言律诗]
几日银台阅副封，岐阳西顾委秦中。
函关叱驭经天险，豳国闻鸡接土风。
云幕杯盘三省近，星邮章奏九门通。
下车卧理应无事，莫遣融樽酒暂空。

[五言律诗]
勇有孟施舍，能无惧而已。
若人学佛法，勇亦当如此。
休来讲下坐，莫入禅门里。
但能一切舍，管取佛欢喜。

[七言律诗]
英声猎猎满山州，翠剡飞来鹗在秋。
父母视民非俗吏，子男分土列诸侯。
篇诗卷送骊珠烂，杯酒相从蜡味浮。
不必即人人即我，定知瑚琏合当收。

[五言律诗]
先日二毛生，秋来无复惊。
南风随楚俗，北斗望都城。
坞栗霜开罅，池莲雨折茎。
停罇问天意，何适付枯荣。

[五言律诗]
地与浮丘接，花如锦帐铺。
杜康倾琥珀，海若献珊瑚。
老竹争抽笋，幽禽自引雏。
人生行乐尔，富贵亦何须。

[五言绝句]
对槛青山露，群仙捧宝珠。
求遗如起定，象罔是文殊。

[七言绝句]
独怜朱脸花容俗，全学瑶台玉女粧。
素月共成中夜色，好风分散四邻香。

[七言律诗]
君茶勇勇睡魔斗，但恐湿我腹中书。
欲酬黄金台上意，愧乏夜光明月珠。
□□□□□□□，□□□□□□如。
多君藻思比华腴，新诗妙墨更如湖。

[七言律诗]
秋风摧剥利如刀，漠漠昏烟玩日高。
眼看南山露崖窾，心随东水转波涛。
归期正自凭蓍蔡，生理应须问酒醪。
还有诗书能慰我，不多霜雪上颠毛。

[五言绝句]
庭前柏树子，一二三四五。
窦八布衫穿，禾山解打鼓。

[七言律诗]
功名剩拟著先鞭，永诀于今十九年。
地下那知多岁月，人间别是一乾坤。
生前桂籍身如在，死后芸编子竝传。
己巳归藏无欠事，独怜埋玉重凄然。

[七言绝句]
鼇背楼台拂白榆，此中槎客亦踟蹰。
牢山道士无仙骨，却向人间作酒徒。

[七言律诗]
堂堂春日跃出山，郊原草木皆清新。
千红万紫各有态，正自酬酢劳精神。
短篱谁家小桃李，虽复幽陋亦可人。
但知痛饮莫辞病，数年幽忧难具陈。

[七言律诗]
双盲入暗路崎岖，日落栖芦暂得苏。
争似石人眠半夜，免教舜让守休居。
须知花绽非干木，无脚行时早触途。
昨朝风起长安道，元是昆仑进国图。

[五言律诗]
自为洛阳客，夫子吾知音。
尽义能下士，时人无此心。
奈何离居夜，巢鸟悲空林。
愁坐至月上，复闻南邻砧。

[五言绝句]
游梁复归宋，南北更相送。
失得两如何，劳劳不如梦。

[七言律诗]
午枕风轻睡足时，起来闲掩竹间扉。
登山剧欲君联臂，出户那堪客挽衣。
失脚半生沈世网，掀髯一笑见天机。
青山好去应须去，蘧瑗于今已觉非。

[七言律诗]
风露凄然八月秋，瘦藤扶我到山头。
僧居突兀飞鸿上，人迹依稀任鹿游。
旧事已空流水在，闲情都付落花休。
越王未是真尝胆，计出婵娟事可羞。

[七言律诗]
雪压胡沙老上庭，春华虽减使华增。
且看意气并人物，未说文章与吏能。
靴淀早行围晓月，滹沱还渡坼春冰。
红牙新下都司诰，异日应须五色绫。

[七言绝句]
若谓平常心是道，枝蔓向上更生枝。
贴肉汗衫如脱了，唤来眼上与安眉。

[五言律诗]
筑室依林麓，开门向水涯。
经过无俗驾，附近少人家。
洄洑潭成沫，嵌空石有漥。
幽居谁是伴，凫雁聚平沙。

[七言律诗]
嬉游有愿自今偿，回首春容已浩茫。
霁景偏迟张锦地，小园秀出卧云庄。
梅林破玉香沾袂，池水摇漪渌泛堂。
茶具笔床陪语笑，未妨日饮慰还乡。

[五言律诗]
遶屋清阴合，缘堤绿草纤。
起蚕初放食，新麦已磨镰。
苦笋先调酱，青梅小蘸盐。
佳时幸无事，酒尽更须添。

[五言律诗]
积雪有何好，照我窗牖明。
窗明不能寐，披衣数寒更。
带雨岂灭踪，无风如有声。
荒荒山野人，渺渺江海情。

[五言绝句]
巨竹差差合，青杉袅袅长。
人多表池槛，此乃亘山冈。

[五言律诗]
高浪垂翻屋，崩崖欲压床。
野桥分子细，沙岸绕微茫。
红浸珊瑚短，青悬薜荔长。
浮查并坐得，仙老暂相将。

[七言律诗]
床头白羽已相亲，茗椀才尝正焙新。
透出老禅三昧眼，唤醒逋客二毛身。
坐闻考考赴堂鼓，起觅垂垂洗钵人。
稍有黄鹂来举似，似怜老子独知真。

[五言律诗]
乱峰村口寺，旧有昼公房。
鸟宿猿啼处，风吹月在傍。
揭云松景黑，涸石藓痕黄。
明日烟霞外，相望隔夕阳。

[五言绝句]
士女匆匆散，溪山寂寂然。
龙舟闲似我，阁起向沙边。

[七言律诗]
忆昔初辞鹓鹭行，慨然誓墓老耕桑。
蓼汀夜宿梦魂爽，梅坞暮归襟袖香。
穷巷每多闲日月，小儿时诵古文章。
吾侪穷死从来事，敢变胸中百炼刚。

[七言绝句]
扫除诗癖未能空，从使人讥手病风。
事业深虞一无就，壮颜都有几时红。

[五言律诗]
人去红尘息，林幽晚意清。
秋阳红旆乱，夕霭翠绅横。
新月淡无色，微风寒有声。
此吟犹未竟，城吏已严更。

[五言律诗]
披襟乘石磴，列籍俯春泉。
兰气熏山酌，松声韵野弦。
影飘垂叶外，香度落花前。
兴洽林塘晚，重岩起夕烟。

[七言绝句]
不吟柳绿与桃红，久要论交十八公。
想得阶前月如翦，独将双耳立西风。

[七言律诗]
三回到此寻逋客，杯案萧疎滋味长。
山饭半瓯橡子熟，春蔬一筯术苗香。
四时泉石应无夏，满谷云霞别是乡。
终待共君结邻里，竹边相并两间房。

[七言绝句]
两岸多为激水轮，创由人力用如神。
山田枯旱湖田涝，惟此丰凶岁岁均。

[七言绝句]
桑荫未移山照晚，曲塘横岸小轩窗。
不知秋思今多少，岩桂芙蓉开酒缸。

[五言绝句]
紫袍临蜀殿，黄屋建梁台。
异世为鹃去，前身作蚓来。

[七言绝句]
房公堂是盖公堂，漏下无声日正长。
应念常山蛇阵处，有人搔首立斜阳。

[五言律诗]
弃置何所任，郑公怜我病。
三十九万钱，资予养顽瞑。
身贱杀何益，恩深报难罄。
公其万千年，世有天之郑。

[七言绝句]
偶巡三岛过瀛洲，闲把新绛系海虬。
忽报词臣当直日，灵风吹到五云楼。

[七言律诗]
凤凰不见祇空台，底事台存凤不来。
应到缑山还且住，定游阿阁不能回。
江山不改当时旧，宾客何妨尽日陪。
待作箫声勾唤处，有时飞舞下云堆。

[七言律诗]
月华西下日华东，闪闪湖光渺渺中。
天地会通银色界，亭台还合水晶宫。
披襟望处清生白，穿径游时翠引红。
自许此生心已了，湖山尤称道家风。

[七言律诗]
佳节山家事事休，一庵容膝自优游。
残梅韵胜窥篱落，满月光寒上陇头。
不待玄沙行乞火，何须投子更携油。
夜深自倚蒲团困，谁问渠侬马打毬。

[七言绝句]
大根大器大力量，荷担大事不寻常。
一毛头上通消息，遍界明明不覆藏。

[七言绝句]
翠葆低笼衣缕金，恼人风味在秋深。
不缘月窟移仙种，安得尘寰有桂林。

[七言律诗]
千里猗猗谁取将，忽惊颜色照文房。
每怜坠露时施泽，更许光风为泛香。
独秀已先梁苑草，托根宁复楚天霜。
坐令黄菊羞粗俗，只合萧条篱下芳。

[七言绝句]
田田香叶满桥阴，镂玉仙葩照玉浔。
应恐天姿太明洁，浅红微绿护芳心。

[七言绝句]
桃红柳绿簇春华，燕语鶑啼尽日嘉。
谁信声声沂水咏，又知处处杏坛家。

[五言律诗]
早受樵人贡，春兰访旧盟。
谢庭夸瑞物，楚泽撷芳名。
苍玉裁圭影，紫檀含露英。
奚奴培护巧，苔藓绿菁菁。

[五言律诗]
重雾真成雨，疏帘不隔风。
青林拥红树，家鹜杂宾鸿。
渔屋浑环水，晴湖半落东。
往来成一老，犹在半涂中。

[五言律诗]
孝感柔强敌，和盟定一朝。
龙輴来瀚海，鹤驾返神霄。
歌吹仍祠禹，羹墙若见尧。
稽山同峻极，从此百神朝。

[七言律诗]
扁舟分袂出湖滨，我向吴中君向闽。
自笑吟身犹是客，却来远道送行人。
家山会友凭传语，旅舍逢诗为拂尘。
天北天南相忆处，梅花毋惜一枝春。

[七言律诗]
一生名籍占风流，为识庄环可自由。
几杖未销容早退，庙堂将近肯中休。
有人把酒思高节，何处挥毫咏素秋。
故国岷峨最佳绝，几时归伴赤松游。

[七言绝句]
虚堂寂寂夜深寒，携得瑶琴月下弹。
不是知音徒侧耳，悲风流水岂相干。

[七言绝句]
作尉之难似胗尸，一生一死总吾为。
是心倘有分毫歉，脱手翻车悔莫追。

[七言绝句]
仲举高谈亦壮哉，白头狼狈只堪哀。
枉教一室尘如积，天下何曾扫得来。

[七言绝句]
努力避喧遭掣肘，强颜追好得嗔拳。
交情只有春风厚，千里随人不用钱。

[七言律诗]
南冠亭外淡江天，久客登临更浩然。
远浦秋深翻白浪，孤山日暮起苍烟。
已嗟异国逢衰节，况复西风听乱蝉。
倦鸟知还虽有意，故林无奈隔秦川。

[七言绝句]
乡户生愁役破家，买田助义息纷哗。
从今闾里皆安业，男课犁锄女绩麻。

[五言律诗]
众水归三峡，悠悠万古情。
白盐无路到，赤甲罕人行。
西瀼泉尤胜，东屯谷有名。
丰年公事少，饱暖荷恩荣。

[七言律诗]
十二层城阆苑西，平时避暑拂虹霓。
云随夏后双龙尾，风逐周王八骏蹄。
吴岳晓光连翠𪩘，甘泉晚景上丹梯。
荔枝卢橘沾恩幸，鸾鹊天书湿紫泥。

[五言律诗]
经㰅摧无几，书刀削未休。
胡能反招隠，更欲傍牢愁。
澌砚寒余滴，窗灯明映篝。
子威销骨尽，何相得封侯。

[五言律诗]
结束何妨早，将行四顾频。
山前犹见月，陌上未逢人。
远树动宿鸟，危桥怯病身。
渐明恒自慰，应免复迷津。

[五言绝句]
畦资搰搰功，爨藉丁丁力。
但取茅盖头，不嗟家立壁。

[五言绝句]
此地常无日，青青独在阴。
太阳偏不及，非是未倾心。

[七言绝句]
送我弥旬未忍回，可怜萧索把离杯。
不辞更宿中岩下，投老余年岂再来。

[七言绝句]
红烛清樽久延伫，出门入门天欲曙。
星稀月落竟不来，烟柳胧胧鹊飞去。

[七言律诗]
南阳令尹振华镳，三月春风困柳条。
携手河梁愁欲别，离魂芳草不胜招。
壶觞调笑平民讼，宾客风流醉舞腰。
若见贤如武侯者，为言来仕圣明朝。

[五言律诗]
斜日片帆阴，春风孤客心。
山来指樵路，岸去惜花林。
海气蒸云黑，潮声隔雨深。
乡愁不可道，浦宿听猨吟。

[七言绝句]
小郎斫案怒生嗔，亚婿提兵算若神。
借使横江风不便，可能铜雀锁佳人。

[七言绝句]
白水茫茫天四空，黄昏小雨湿春风。
五更百舌催残梦，月到官河柳影中。

[七言律诗]
来时月黑过淮阴，归路天花舞故城。
一剑光寒千古泪，三家市出万人英。
少年跨下安无忤，老父圯边愕不平。
人物若非观岁暮，淮阴何必减宣成。

[七言绝句]
采药归来抱膝吟，烟霞情性爱山林。
不留踪迹在图画，三十六峰何处寻。

[七言绝句]
佳客千山得得来，主人双眼为渠开。
逢人莫说当时事，且泊南亭把一杯。

[七言律诗]
盘豆苍珉刻旧吟，清风自可涤烦襟。
庭芦邂逅开青眼，泽国归投是素心。
乡梦不知家远近，世涂休问迹升沉。
阳春一曲一樽酒，遮莫秋声四面砧。

[五言律诗]
同宗多两岁，官学幸同门。
去夏才相别，逾旬遽□□。
□□淹逆旅，公已见曾孙。
二子言将葬，惊嗟欲断魂。

[七言律诗]
吾侪风味雅同科，领略江山逸兴多。
诸葛阵图台上看，少陵诗句酒中哦。
惠山活水煎茶白，胜己高峰带雪皤。
绝境况逢三五马，定将好句压阴何。

[五言律诗]
武陵迈往气，当世隠一敌。
扬眉诸公间，甘作迁客客。
裔孙典刑在，磊落抱深识。
我学谢柳州，顾肯睨门席。

[五言律诗]
沙头秋日黄，烟水白茫茫。
无处分畦畛，伤时贵粃糠。
家鹅随野鹜，农父作渔郎。
禹力成千古，孤吟欲断肠。

[七言律诗]
贤侯辟士礼从容，莫恋泉声问所从。
雨露初承黄纸诏，烟霞欲别紫霄峰。
伤弓未息新惊鸟，得水难留久卧龙。
我正退藏君变化，一杯可易得相逢。

[五言律诗]
相逢几何时，相与何如许。
书来警吾过，切切父兄语。
人生会合难，念别成凄楚。
北望山千里，秋容渺烟渚。

[五言律诗]
鲈乡宜旷望，烟霭起层阴。
讴轧橹声急，苍茫江色深。
归潮寒入浦，宿鸟暝投林。
谁识登临意，愁来遽不禁。

[五言绝句]
融峰强万丈，未话足先酸。
若不缘云去，那知星斗寒。

[七言律诗]
寒力嘘云积渐生，倚梅偎柳大多情。
望迷𫛛鹊光先起，戏就狻猊势亦狞。
字字添酥惊怕晚，丝丝弄粉恶差明。
谪仙簷下人谁画，更著飞花舞落英。

[五言律诗]
诗境西南好，秋深昼夜蛩。
人家连水影，驿路在山峰。
谷静云生石，天寒雪覆松。
我为公府系，不得此相从。

[七言绝句]
平地无端凿陷坑，木桥拈起使人行。
沉沉寒水如何渡，月夜金鸡报五更。

[七言绝句]
不因与国近交欢，冰齿相从发已班。
多见长才无肯綮，岂辞一篑竟为山。

[七言绝句]
一家区宇忽三分，龌龊车书曷足论。
定有伊姜为佐辅，忍教鸿鴈各乾坤。

[七言绝句]
标宗立法大瞒人，意气弥陀局局亲。
黑白不分难下手，放过一著大惊神。

[七言绝句]
滟滟村醪君勿辞，橙椒香美白鹅肥。
醉中忘却身今老，戏逐萤光蹋雨归。

[七言绝句]
喜乘一雨洗空阔，便觉四山来夕阴。
饭了从容随所住，追凉轻吹入疏襟。

[七言律诗]
客怀病思两凄凄，瘦马长靴溅雪泥。
道左忽逢曾宿驿，壁间闲看旧留题。
村醅酸薄陈山果，旅饭萧条嚼冻齑。
何处人间非梦境，怳然重到剑关西。

[五言律诗]
绿树新回合，斜窗旧邃深。
壶觞如栗里，岁月似山阴。
半世怀清隐，何年得此心。
借床眠不熟，酒力横相侵。

[七言律诗]
漏尽钟鸣有夜行，几人故里得归耕。
摧伤自喜消前业，疾恙天教学养生。
邻曲新传秧马式，房栊静听纬车声。
芋魁菰首君无笑，老子看来是大烹。

[七言律诗]
如我自观犹可厌，非君谁复肯相寻。
图书跌宕悲年老，灯火青荧语夜深。
早岁便怀齐物志，微官敢有济时心。
南行千里成何事，一听秋涛万鼓音。

[七言绝句]
金屋琼台萧史家，暮春三月渭州花。
到君仙洞不相见，谓已吹箫乘早霞。

[七言律诗]
试携杖屦作山行，一夜秋风桂子生。
犀曳千章稠黛绿，鹅兼万点簇云英。
长哦宾客珠玑句，敬仰濂溪日月名。
我亦黄尘吹鬓者，频来心迹觉双清。

[五言律诗]
天地浑无滓，清光濯肺肝。
倚风哦绝唱，想像见仙官。
照我竹书冷，恋君银鬓寒。
家山想同梦，倚玉夜阑干。

[七言绝句]
西风朝来脱一叶，萧萧已似湘湖间。
突成深墨髀生肉，昼尔于茅安得闲。

[七言律诗]
斩新气象旧书堂，堂里幽人璧一双。
雨洗花光红绕舍，风摇竹影碧含窗。
山横云外青螺髻，树列簷前翠羽幢。
城上乌啼归棹急，笛声嘹亮月澄江。

[五言律诗]
阅世身如梦，捐书语更真。
人牛俱不见，棒喝总休亲。
败壁虫书藓，空床鼠印尘。
滔滔天下士，应不羡知津。

[七言绝句]
非爱山林避市廛，一枝安隠寄残年。
新泉遍作人天供，不用诸方五味禅。

[七言绝句]
寿张种漆将为器，假用终能及里闾。
我植青松期偃盖，苍然相对雪霜余。

[七言绝句]
磨砖岂解成明镜，打坐如何作佛身。
静閙头头须认着，暑中冰冻雪中春。

[七言绝句]
浮花浪蕊自纷纷，点缀梅苔作绣茵。
独有猗兰香不歇，可纫幽佩系余春。

[七言律诗]
江边潇洒东山寺，知是曾经谢傅游。
一代英姿余信史，千年陈迹付东流。
暮云初致苍生恨，远翠如凝妓女愁。
好古嗟予生苦晚，停桡明月满沧洲。

[七言绝句]
催科抚字意何如，吏莫难于县大夫。
游刃有余须小试，若逢盘错少踌躇。

[五言律诗]
泽宫选新俊，鼓箧者云从。
此士堪穿札，同人学避锋。
朝家方教胄，天子必临雍。
去去飞潜异，云山隔几重。

[五言律诗]
壮岁崭头角，夷涂试著鞭。
群公争倒屣，诸老亦忘年。
论议倾朝誉，功名短世缘。
神伤贤伯仲，风雨夜无眠。

[五言律诗]
南浦纵兰桡，打头清旦风。
鸟飞图障远，人皱縠纹中。
衔尾过千柁，頩颜无万丛。
端愁少槃瓠，生子亦群戎。

[五言律诗]
我有三足麂，放之在碧山。
别来几千日，昨梦忽乘还。
松色入天尽，岩花落地闲。
凭君一问讯，沿月上潺湲。

[七言绝句]
仓惶环柱祖龙子，失筯惊雷刘使君。
肯信绿眉蝉鬓客，当熊意气压三军。

[五言律诗]
层构严清禁，披图烂宝文。
虹蜺光照物，龙凤势腾云。
妙极功归一，真随体自分。
孝思遵宝训，圣业广惟勤。

[七言律诗]
昆仑山上聚神仙，羽驾争行意不偏。
积雪远看欹下界，巅峰高认涌流泉。
真空的实难堪比，异景皆从造化迁。
秘密岂教容易辨，玄中之外更深玄。

[七言绝句]
语我冯公有味哉，巨灵恰续断鼇回。
从今东道君公贵，免唤西州市令来。

[七言绝句]
先生仙去拥霓旌，数宇犹存简寂名。
还向个中真得味，从教甜苦笋边生。

[五言律诗]
回环数株松，老干极落落。
清风一披拂，竽籁自然作。
喧嚣世俗事，秖使人意恶。
谁能洗耳来，相与憩寂寞。

[五言律诗]
松深烟锁迳，月冷水明楼。
日涨沧溟窄，山阴古木秋。
琴书超物表，气宇识神游。
突兀东南壮，乾坤第一流。

[七言绝句]
玉币牲牷分荐享，羽旄干𬭭遰成容。
一德惟宁两仪泰，三材保合四时邕。

[五言律诗]
陈寿谓诸葛，将略非所长。
私恨写青史，千古何茫茫。
谤议终自破，公论不可当。
是非倘可定，青蝇果何伤。

[七言绝句]
树褭西风日半沈，地无人迹转伤心。
阿娇得似红儿貌，不费长门买赋金。

[七言绝句]
品汇皆从化育成，无根神草为谁生。
吾皇茂德参天地，好向甘泉植九重。

[七言绝句]
紫水风吹劒树寒，水边年少下红鸾。
未知百一穷阳数，略请先生止的看。

[七言绝句]
倒植盘梅已反常，无端更接杏花芳。
东君可是能时样，姑射山人也艳粧。

[五言律诗]
定忆婆娑树，双垂满地阴。
春风吹社燕，归意逐淮禽。
帆落横江尽，门开小院深。
先挝大法鼓，续震海潮音。

[五言律诗]
风定片初微，移时鹊噪稀。
曲塘添柳重，彤阁映花飞。
鹤怪云黏石，僧疑月照扉。
闭门高卧者，终岁复何依。

[五言律诗]
文章虎豹皮，标格雪霜枝。
孤立天所赋，一清人得知。
勿论千户等，可忍十年饥。
会得个中趣，何须汗漫期。

[五言律诗]
晓枕闻屐声，方知夜来雨。
遥怜江南梅，玉立胜越女。
林深笑成暗，溪浅照亦俯。
想象不胜情，吾宁久羁旅。

[五言律诗]
还如费冠卿，向此振高名。
肯羡鱼须美，长夸鹤氅轻。
理琴寒指倦，试药黑髭生。
时泰难云卧，随看急诏行。

[七言律诗]
峡畔寻常有虎踪，峡中闻说有蛟龙。
心知峭壁生如剑，目送清波去似弓。
绕树尽皆青薜荔，举头忽见白芙蓉。
西风为我吹残酒，最喜千峰翠色浓。

[五言绝句]
摩尼不随色，色里勿摩尼。
摩尼与众色，不合不分离。

[七言绝句]
一春无事又成空，拥鼻微吟半醉中。
夹道桃花新过雨，马蹄无处避残红。

[五言律诗]
玉人垂玉鞭，百骑带櫜鞬。
从赏野邮静，献新秋果鲜。
塞屯丰雨雪，虏帐失山川。
遥想称觞后，唯当共被眠。

[七言律诗]
快意不忧原宪病，翛然常作子长游。
胸中气焰摩星斗，笔下辞源倒峡流。
闵子家风惟啜水，龟蒙活计在渔舟。
杜陵太瘦多诗苦，白雪无情已满头。

[五言律诗]
先生入太华，杳杳绝良音。
秋梦有时见，孤云无处寻。
神清峰顶立，衣冷瀑边吟。
应笑干名者，六街尘土深。

[五言律诗]
破裘缝更暖，粝食美无余。
摩诘病说法，虞卿穷著书。
身羸支枕久，足蹇下堂疏。
今日晴窗好，幽怀得好摅。

[五言律诗]
四海皆兄弟，何如真弟兄。
吾今有弟在，眼只为渠横。
剩欲驱涛壮，犹应倒峡清。
青春不可又，未欲傍长檠。

[七言绝句]
□□□□送行人，山水清音益怆神。
莫惜少留题石□，□□□□□红尘。

[七言律诗]
北固漫夸城立铁，钱塘休说浪翻银。
江山不改英雄泯，宇宙无穷战伐新。
过眼烟花空似锦，到头富贵总成尘。
旧时都下逢除夕，果食花饧祭灶神。

[七言绝句]
问君心印作何颜，影现千潭印万山。
夜静画楼吹玉管，声声相应绝遮栏。

[七言律诗]
人为浮名若挂钩，夫君知命独休休。
寒乌落日风林晚，老鴈长云夜壑秋。
宝剑装留松影里，黄金籝在架签头。
便随丹旐堂堂去，宰木号寒起伏牛。

[五言律诗]
蚨血可还钱，书符能已疟。
感召有如斯，还丹非外作。
得意以忘言，象数求还错。
无为四时行，天游有真乐。

[七言绝句]
秋鸿社燕几时休，万里无家天尽头。
青蒻绿蓑今已办，江湖归去老渔舟。

[七言律诗]
楼阁高低跨碧空，鳞鳞群树亚山风。
沧江东去流天外，秦岫西来绕汉中。
野旷自然伤远目，天高聊复送飞鸿。
登临不起河山念，今日中原有谢公。

[五言律诗]
寥落故人宅，重来身已亡。
古苔残墨沼，深竹旧书堂。
秋色池馆静，雨声云木凉。
无因展交道，日暮倍心伤。

[七言绝句]
龙舟舣岸簇楼台，兰棹轻飞两翅开。
撃鼓鸣铙飏旗帜，早来观赏暮方廻。

[七言律诗]
水客夜骑红鲤鱼，赤鸾双鹤蓬瀛书。
轻尘不起雨新霁，万里孤光含碧虚。
露魄冠轻见云发，寒丝七炷香泉咽。
夜深天碧乱山姿，光碎平波满船月。

[七言绝句]
仲尼死后百年期，定把离骚继四诗。
占断江南烟雨绿，历山穷子与湘累。

[七言绝句]
杏花洞天路崎岖，曾见千年石斛奴。
试问金城山里事，只言仙境似蓬壶。

[七言律诗]
生平缪计百无成，衰白如期入镜明。
鸟不惊猜无忤物，人多怒骂渐逃名。
襟怀落落怜孤影，岁月悠悠过半生。
老去自知无处用，只留双眼待升平。

[七言律诗]
硖山一关无锁钥，从门入者踏不著。
若是行家上上流，肯向那边轻著脚。
泽禅已是失照顾，不觉全身在里许。
莫嫌里许寂寥生，记取硖山最初句。

[七言绝句]
路过方岩未及游，肩舆回首兴难收。
野桃带日遥相笑，笑我山情不自由。

[七言绝句]
茅舍荒凉旧固陵，汉王城对楚王城。
徐州烟火连丰沛，天下还来屋角争。

[七言律诗]
日来月往相催迁，迢迢星岁欲周天。
无冬无夏卧霜霰，水冻草枯为一年。
汉家甲子有正朔，绝域三光空自悬。
几回鸿雁来又去，肠断蟾蜍亏复圆。

[七言律诗]
簷瓦萧萧雨势疏，寂寥官舍与君俱。
身遭锁闭如鹦鹉，病识阴晴似鹁鸪。
年少自愁花烂熳，春寒偏著老肌肤。
莫嫌来往传诗句，不尔须当泥酒壶。

[七言绝句]
节义之风古所褒，清谈于晋视如毛。
百年王谢丘墟了，惟卞将军墓最高。

[七言绝句]
金英玉树鬭玲珑，九十秋光聚此中。
人世等闲诸热恼，一时消杀付虚空。

[七言绝句]
明月清风住钓船，新秋世界落诗编。
渔翁若遣骚人作，肯食人间一点烟。

[七言绝句]
逆旅栖栖十九年，五蛇夹负遂升天。
却慙不及齐威正，卿相由无管仲贤。

[七言律诗]
一过西城首一回，经年欲往限尘埃。
蔷薇露湿春犹在，杨柳烟深晓未开。
雨后波光浮渤澥，云中山色隠蓬莱。
与君驰马竞东北，也道曾来池上来。

[七言绝句]
识君方吏虎存边，已叹疲羸雪满颠。
别后漂零怯人问，穷山往返费三年。

[七言绝句]
水风吹殿送微凉，竹叶金盘糭子香。
试向跃龙门上望，不教车马胜南阳。

[七言律诗]
此地无山喜有台，南瞻北眺两宜哉。
衰翁无事日倾倒，佳客何人时一来。
孤鹤飞鸣知我在，征鸿嘹唳为谁哀。
老来万事如归宿，不为忧愁强把杯。

[七言律诗]
奇葩为我摘芳条，一笑嫣然特地娇。
花露玉颜诚巧倩，叶堆云鬓愈妖娆。
韬藏妙质逾三月，喷泄清香在一朝。
更把彩丝纒绿萼，肯教芳馥片时销。

[七言律诗]
客里唯君数往还，笑谈终日尽君欢。
敢将古道为吾事，已作归心即自宽。
露草欲随霜草尽，泉声长带珮声寒。
月生更爱栏干影，未厌慇懃达曙看。

[七言绝句]
雨后人家菜麦香，旋涡流水乱横塘。
青春未有阑珊意，付与游人自此忙。

[五言律诗]
庵中只方丈，恰称幽人住。
枕上悉渔经，门前空钓具。
束竿时倚壁，晒网还侵户。
上浻有杨颙，须留往来路。

[七言律诗]
曾成赵北归朝计，因拜王门最好官。
为郡暂辞双凤阙，全家远过九龙滩。
山乡祗有输蕉户，水镇应多养鸭栏。
地僻寻常来客少，刺桐花发共谁看。

[七言绝句]
一壑烟寒孰与娱，横斜影对此君臞。
风饕雪虐转强项，惟我与君其是夫。

[五言律诗]
肠腹自蝉龟，从渠作庙牺。
讵应身食肉，乃使世攒眉。
子勿工皮相，吾终欠口医。
华亭唳秋鹤，今复几人思。

[七言绝句]
青松路径白云关，有客来寻半日闲。
十载灞桥馿子上，争如骑马看庐山。

[七言绝句]
山园腊里日疏芜，只有南斋最起予。
竹映梅花花映竹，翠毛障子玉妃图。

[七言绝句]
牡丹移向苑中栽，尽是藩方进入来。
未到末春缘地暖，数般颜色一时开。

[七言绝句]
沐浴兰汤在此辰，内园仙境物华新。
轻丝五彩缠金缕，共祝尧年寿万春。

[七言绝句]
密竹缘坡便当篱，野泉入户自成池。
床头一卷麻衣易，更有寒山拾得诗。

[七言律诗]
秋来未省举杯频，却扫空山绝众宾。
寂历平林方陨叶，扶疏丹桂独生春。
天高地逈轮当午，露白星稀夜向晨。
闻道开樽成浪语，不妨聊作独醒人。

[五言律诗]
茶杯凝细乳，香岫起微云。
树影窗间见，禽声屋角闻。
流年易抛掷，旧学失锄耘。
师友今零落，何人为运斤。

[七言律诗]
郑公高义绝陈雷，别我姑胥首重回。
书迹横斜良足喜，讣音曲折可胜哀。
定知泡影垂垂尽，故傍江湖得得来。
俗眼看公终未是，无生灭处咏归哉。

[七言绝句]
归去春山逗晚晴，萦回树石罅中行。
明时不是无知己，自忆湖边钓与耕。

[五言律诗]
昔闻生涧底，今见起毫端。
众草此时没，何人知岁寒。
岂能裨栋宇，且欲出门阑。
只在丹青笔，凌云也不难。

[七言绝句]
舴艋轻轻载短蓑，苹花风急起沧波。
凭谁唤取玄真子，更作湘中渔父歌。

[七言绝句]
梦回荒馆月笼秋，何处砧声唤客愁。
深夜无风莲叶响，水寒更有未眠鸥。

[五言律诗]
渐入深山处，都无客到来。
轻裘胜挟纩，渴饮当衔杯。
得失情何预，闲忙老共催。
清风一披拂，安坐兴悠哉。

[五言律诗]
逗帆风借力，入坐水浮光。
村落知多少，邮亭自短长。
跳鱼吹暗浪，浴鹭耿残阳。
又是吾庐远，相看思渺茫。

[七言律诗]
高轩慙媿远相过，道义谈余旅琐多。
灯底自怜干斗剑，壁间谁办化龙梭。
时来会中青钱选，和寡空为白雪歌。
好淬文锋迎紫诏，莫因贤梗叹蹉跎。

[五言律诗]
海上生明月，天涯共此时。
情人怨遥夜，竟夕起相思。
灭烛怜光满，披衣觉露滋。
不堪盈手赠，还寝梦佳期。

[七言绝句]
诵君盈轴三山咏，唤起前回二纪游。
老我无因重一到，时将佳句洗昏眸。

[五言律诗]
惠政郡州楷，清名万口传。
南交需按察，北阙正详延。
契分元重复，封疆互接连。
劳归知有日，还伫楚江边。

[五言律诗]
禁火仍风雨，客心愁复凄。
阴云花更重，春日水平堤。
油壁逢南陌，秋千出绿蹊。
寻芳无厌远，自有锦障泥。

[七言律诗]
地绝纤尘万籁清，当门幽致画难成。
黛粧峰岫高低影，练卷波涛旦暮声。
侵竹古廊秋藓合，倚云禅阁夜灯明。
上方别有幽栖处，树石参差称野情。

[七言绝句]
迢迢西望越山青，水宿山行是几程。
为忆象耕遗迹事，劳心虽苦未劳形。

[七言律诗]
依然雉堞古城基，开创由来自汉隋。
南北两门余旧日，黔黎百岁话当时。
循山㶁㶁陈公堨，凿石岩岩葛令碑。
万丈悬崖如削玉，也应容我恣题诗。

[七言绝句]
轩窗高下傍岩隈，花木层层取次栽。
谁道山深春色晚，等闲桃李已齐开。

[七言律诗]
轻轻漠漠暮云低，枯木寒枝宿鸟稀。
古殿荒凉残日照，孤城寂寞故山围。
十年波浪家何在，万里关河客未归。
惆怅西湖湖上路，梅花如旧世相违。

[五言绝句]
达石情忘倦，移山志必通。
朝朝勤甓运，井井策新功。

[七言绝句]
僊园采药回雕辇，禁殿迎祥启凤闱。
四海乐康民富寿，穆清无事永垂衣。

[七言律诗]
二年疏懒累深知，喜见皇华授节时。
归里欲依东道主，登畿恰负北山移。
黄间遥想前驱弩，白下空攀远别枝。
坐席未温公入觐，却教南荡候旌麾。

[七言绝句]
晋朝朝士安知礼，尽出纷纷簒贼余。
漫使当时辟世士，放言高论祖浮虚。

[七言绝句]
老病维摩方丈开，天风破冷舞琼瑰。
满山皓色作和气，知是道人冲雪来。

[七言律诗]
路入东关物象奇，角巾老子曵笻枝。
蚕如黑蚁桑生后，秧似青针水满时。
穿市不嫌微雨湿，过谿翻喜壊桥危。
当年野店题诗处，又典春衣具午炊。

[五言律诗]
到眼交朋少，前头师友多。
胶庠一腾达，台阁合婆娑。
混迹谈谐尔，成名字画何。
隆兴乾道旧，零落几山阿。

[七言绝句]
选佛选官应在我，难兄难弟不唯他。
汀花岸草芳菲日，远远清风争奈何。

[五言律诗]
曾不见𫍢𫍢，城中类远郊。
虽无千里马，却有一枝巢。
月出云山背，风来松竹梢。
顽然何所得，岂复避人嘲。

[七言绝句]
淡云斜月晓昏昏，风物迟回认故园。
竹叶密藏林下寺，桃花低映水边村。

[五言律诗]
雨多残暑歇，蝉急暮风清。
谁有闲心去，江边看水行。
河遥红蓼簇，野阔白烟平。
试折秋莲叶，题诗寄竺卿。

[七言律诗]
光摇剑外使星还，天阁平跻侍从班。
暂命剖符开广府，先声指日定诸蛮。
浮江大斾翩翻去，过岭新恩次第颁。
济俗有谋方适用，卷舒应在笑谈间。

[七言律诗]
暑别齐纨知有日，秋生蕲竹果如期。
月明半夜似相觅，角怨五更知为谁。
风露满天河转后，江山千里雁来时。
短檠莫倦亲灯火，又见槐花黄满枝。

[五言律诗]
得雨溪声壮，无风云气多。
山花依翠竹，滩石乱寒莎。
樵父谷中出，牧儿牛背歌。
逢人问尘世，扰扰意如何。

[七言律诗]
怪底梅花破臈前，祇因春色到湖边。
虹飞云锦看华辔，脍缕莼丝秩玳筵。
今日房园供解后，明朝汉省接馨妍。
一觞遮莫霜天晓，梅角声中更少延。

[七言绝句]
古柳枝头啼暮鸦，清明时候又天涯。
故园桃李凭君问，老却春风几度花。

[七言绝句]
矮屋簷前老桂丛，清阴分破广寒宫。
谁知万古香无价，藏在黄金一粟中。

[七言绝句]
炳毛威骨自精神，好祝提毫点刷人。
纵使不成犹胜狗，休添角翼乱天真。

[七言律诗]
青阳振蛰初颁历，白首衔冤欲问天。
绛老更能经几岁，贾生何事又三年。
愁占蓍草终难决，病对椒花倍自怜。
若道平分四时气，南枝为底发春偏。

[七言律诗]
东风先遣百花开，坐后妆梳𣨼镜台。
雪艳惯逢风落絮，云香不到雨成梅。
下交芍药当阶发，高伴金沙上架来。
珍重美人收拾去，春衣芬馥雅持杯。

[七言律诗]
冲过浮云数千重，经霄始到最高峰。
日出近观沧海水，斋时遥听梵天钟。
千年松树巢仙鹤，五个盆池隐毒龙。
下方乞食上方去，尘俗难寻道者踪。

[五言绝句]
□□□□□，□□□□池。
却恐鱼之乐，庄生未必知。

[七言律诗]
凄凄霜日上高台，水国秋凉客思哀。
万叠银山寒浪起，一行斜字早鸿来。
谁家捣练孤城暮，何处题衣远信回。
江汉路长身不定，菊花三笑旅怀开。

[七言律诗]
豁眼桃红思圣解，袭人兰鬰比修能。
面脂靡曼负涂泽，绘彩化工夸斲冰。
蒨粲芳秾触吟境，艳阳风色嗾狂朋。
倾壶箫管黳蓬鬓，沈顿金觥雹凸棱。

[五言律诗]
六月东山道，炎风满去鞍。
谯周之旧里，仇览此初官。
簿领无烦壅，图书好燕安。
清朝名路阔，慎勿学长叹。

[七言律诗]
偶来山邑便成家，惭愧潘生满县花。
想见清樽槛边饮，尚留佳句壁间夸。
根株未老年年好，艳色方秾日日加。
闻道北游无意味，春深河上足风沙。

[七言绝句]
潜夫两跋最穷研，通老安身是契玄。
偶向晴窗展临本，无人当日扣龙眠。

[五言绝句]
千里如天远，三年不此来。
书从云外至，手把月中开。

[七言律诗]
国风惆怅黍离离，只有周郎五字诗。
得见大巫今索矣，可怜小子孰裁之。
心如废井凭谁汲，语到修门未可期。
此别更须留好句，梅花窗外见相思。

[七言律诗]
对影闻声已可怜，玉池荷叶正田田。
不逢萧史休回首，莫见洪崖又拍肩。
紫凤放娇衔楚佩，赤鳞狂舞拨湘弦。
鄂君怅望舟中夜，绣被焚香独自眠。

[五言律诗]
浦树微微改，溪流稍稍深。
春来差少病，岁后苦多阴。
陇亩三年梦，亲朋万里心。
感时仍念旧，老泪欲沾襟。

[七言绝句]
若教求道似求名，世上无人道不成。
心静道场何曾到，世间尘路等闲行。

[五言律诗]
只道阴能蔽，那知吹忽开。
萧萧故差胜，皎皎适何来。
起看宁辞倦，放吟无自哀。
虽然不可久，白露点苍苔。

[七言绝句]
大地八风初不动，老夫自驾铁船行。
莫忧船上不知晓，元有木鸡来报更。

[七言律诗]
空堂孤影起闻鸡，风起高楼鼓角悲。
江海无情游子倦，岁年如梦美人迟。
平生管鲍成何事，千古夷齐在一时。
坐久日斜庭木落，浮云灭没漏朝曦。

[五言律诗]
我诗元不佳，病后日益退。
年来穷到骨，未可专诗罪。
故人周与施，爱我不我费。
岁晚短书稀，相望千里外。

[七言绝句]
春愁风雨不禁寒，红尽枝头绿已团。
谁遣佳人伴岑寂，初酣卯酒脸匀丹。

[七言绝句]
暖日浮光深水湄，鱼方掉尾煦晴时。
巨鳞如掌勤分饷，兴入扁舟动钓丝。

[七言律诗]
湘弦泗磬有遗声，肯作秋蛩唧唧鸣。
同社共推一日长，古人尤重十年兄。
放开只眼饶初祖，蟠屈长身接后生。
不是学人无赞叹，学人见得未分明。

[五言绝句]
市声俱不闻，野色良可喜。
听公北宅住，还我东臯子。

[七言律诗]
画堂重构一湖中，更述民思渤海公。
自昔三年留惠政，至今百里诵清风。
波间𨺗觉欢声别，陌上新传乐事同。
从此邦人转怀德，悠悠谷水几时穷。

[七言律诗]
早起雀声送喜频，白鱼芳酒寄来珍。
馨香乍揭春风瓮，拨刺初辞夜雨津。
樽阔最宜澄桂液，网疎殊未损霜鳞。
不曾垂钓兼亲酝，堪愧金台醉饱身。

[七言律诗]
绿树阴阴惬豫游，早蝉清韵远还收。
唤回昼梦和宫漏，引起微凉助麦秋。
禁柳烟中飞乍觉，御沟声里听偏幽。
群生遂性宸章悦，从此人间不识愁。

[七言律诗]
罨画溪山杳霭中，为寻遗事访禅宫。
回嵓故迹依然在，渭水非熊恍似空。
绿薜侵衣余手泽，遗榴辉壁想仙风。
溪边东老家何处，尚有孙礽话乃翁。

[七言律诗]
春官南院粉墙东，地色初分月色红。
文字一千重马拥，喜欢三十二人同。
眼看鱼变辞凡水，心逐鹦飞出瑞风。
莫怪云泥从此别，总曾惆怅去年中。

[七言绝句]
来时风雪乱纷纷，归日川原处处春。
因识发生真意思，雨余花柳更精神。

[五言律诗]
铁砚伤同志，青灯忆旧游。
临轩朝凤阙，驰道听鸡筹。
魏野神仙宅，元龙湖海楼。
西风一挥泪，世事盖棺休。

[五言律诗]
元与玄俱妙，全无事可轻。
路依苍石转，房与碧云平。
鹤露收残梦，桃风析晚酲。
西窗留与我，却去事弥明。

[七言律诗]
绵汉风酸动杀机，北来铁骑遍驱驰。
几千里地弓刀运，百万人家骨肉糜。
鬼哭神号无限恨，蝇蛄蚋嘬有余悲。
平生食禄何从避，留取香名百世垂。

[七言律诗]
老翁年侵耕作苦，官田税多不敢住。
身携儿孙事渔钓，编竹为家寄江浦。
朝寻菱芡逗烟水，暮饭鱼虾宿风雨。
人生如此亦自由，何用车马称公侯。

[七言绝句]
瓯闽佛法半生灭，江浙丛林日渐凋。
携手十年如一默，孰云生死不同条。

[五言绝句]
春日涨云岑，故园当北斗。
窈窕桃李花，纷披为谁秀。

[五言绝句]
自小弄丝来，惊多去复回。
沙头晚风起，波上夕阳开。

[五言律诗]
小城幽趣远，海国暮寒多。
委琐从谁遣，拘挛祗自诃。
庭虚哀度雁，巷閴绝鸣珂。
案牍萦仍外，陈编亦可磨。

[七言律诗]
塞上风埃扑眼多，飞泉欣见此岩阿。
冰丝不断银潢脉，珠滴长圆月窟波。
暂转杯觞闲屈曲，忽为霖雨下霶𩃱。
形容好景须诗笔，万古苍崖始一磨。

[七言律诗]
末俗由来不贵儒，愚夫愚妇恣揶揄。
束书合向山林隠，绝迹莫登名利途。
膝下有孙贫亦乐，门前无债醉如泥。
咸平处士真堪羡，静守梅花住里湖。

[七言绝句]
骈棘重关不自由，横将匏系代萍流。
飞丝莫罥林塘兴，留与骚人作四愁。

[七言律诗]
掖门相对敞铜镮，䡾䡾飞甍在两间。
润色平生知地禁，登临此日愧身闲。
浮云倒影移窗隙，落木回飙动屋山。
忽忆初来秋尚早，紫微花点绿苔斑。

[七言律诗]
右军不复见清真，赏会犹须我辈人。
幽梦断时鸡唱晓，短章成处鸟呼春。
出山茶笋村墟闹，上市莼鲈匕筯新。
速觅一壶随处醉，风吹红紫半成尘。

[五言律诗]
京旅江郊僻，楼居賸得清。
柳风罗带袅，荷雨水银倾。
日夜潮来去，东西山送迎。
悠悠千古兴，吴越暮云平。

[七言律诗]
怪底消除执热烦，郑公方丈接三韩。
空余坐榻悬犀柄，岂有行厨洗玉盘。
作吏忽惊玄鸟变，寻盟未向白鸥寒。
诸山只在登临眼，安得陪君杖履看。

[七言律诗]
燕黍寒生春未回，可堪早别故园梅。
新丰斗酒马周去，京兆束书韩愈来。
赋就不须呈狗监，敕除先合拜鸾台。
青云附骥非吾愿，自守书灯拨冷灰。

[七言律诗]
龙钟双袖马骎骎，来往榆关日向深。
多病出门愁远道，早寒平野苦层阴。
泉流危栈新冰滑，风入长林暮叶吟。
触目凄然何所补，高枝巢稳感归禽。

[五言绝句]
调御无他念，万行俱无欠。
只是老婆心，三乘分顿渐。

[七言律诗]
带郭林塘尽可居，秫田虽少不如归。
荒烟五亩竹中半，明月一间山四围。
草卧夕阳牛犊健，菊留秋色蟹螯肥。
园翁溪友过从惯，怕有人来莫掩扉。

[五言律诗]
昔叹桴乘海，今悲涧隠松。
连城轻伪璧，画室畏真龙。
静胜将生白，机亡耻合踪。
谁谈龟手术，洴澼换吴封。

[七言绝句]
巉巉千丈插烟空，始见天南一柱峰。
绝顶雾开擎日月，半岩云暝噫雷风。

[五言绝句]
山深万木寂，一片古心枯。
昨夜梅花月，相期道不孤。

[五言律诗]
满满十分酒，高高百尺楼。
于兹赏圆月，况乃值仲秋。
天宇浩无际，露华光欲流。
西园清夜景，公干不同游。

[七言绝句]
人物如公迺作州，不知谁合致公侯。
清名不与官称等，颇解天公用意不。

[七言绝句]
西出潼关客路迷，一葫芦酒一篇诗。
葫芦酒尽兴未尽，坐看春山春尽时。

[七言律诗]
棕鞋闲踏软红尘，道眼青山认得真。
不是江湖相识者，谁来泉石访幽人。
夜寒草屋三更雨，心事梨花一片春。
莫笑家风太枯淡，地垆温酒话逃秦。

[七言绝句]
聚散空中不可期，虚含五色岂多姿。
归来便合沈踪迹，却是行人见出时。

[七言绝句]
重位每忧身后骂，虚名不救眼前饥。
直须采药名山去，日夜松风无歇时。

[七言律诗]
此身敢与世峥嵘，秃发衰颜太丑生。
长愧使君心匪石，每因佳句赠连城。
病来筋力惟求卧，老去文章不近名。
酒量消除百无一，未尝酣畅若为酲。

[七言绝句]
万本青松手自栽，老来无复强追陪。
可怜溪畔周家女，也被渠侬脱赚来。

[五言律诗]
关塞凄凉处，青徐指顾边。
如何汉正朔，不尽禹山川。
将略轻三捷，天威重万全。
诸公不愒日，老子判留年。

[七言绝句]
夜风吹雨冷通帷，鸣雁初闻一一悲。
幸好归时归未得，愁来莫读壁间诗。

[五言律诗]
庄严模浄域，金碧照晴霓。
土木有时竭，楼台无日低。
林泉藏好处，巾屦得安栖。
我愧陶彭泽，烦师数过溪。

[五言律诗]
道学传千古，东瓯说二徐。
门清一壶水，家富五车书。
但喜青氊在，何忧白屋居。
我怀人已远，挥泪表丘墟。

[五言绝句]
不忍身逃箭，知为母塞疮。
人心有如此，兽面本何常。

[五言律诗]
斯文迓续交，天意岂无拟。
猗欤恪斋翁，雅意敦典礼。
推行大经纶，宣风自兹始。
百世常公祠，罔俾独专美。

[七言律诗]
平生心事钓渔舟，邂逅青衫映白头。
肯为功名戏雕虎，不留颜面对沙鸥。
露漙青盖高荷晓，风约黄陂小麦秋。
入眼斜川归趣好，此身何处不菟裘。

[七言律诗]
隔江为宰便庭帏，归去青霄结主知。
租赋寛平民共乐，文书清简吏常饥。
始终不变温如玉，离别相怜醉似泥。
上国故人应问我，为言耕钓老明时。

[五言律诗]
画阁东炉早，黄帘晓烛迟。
名函僮仆满，齿拜弟兄疑。
歌酒神仙舫，衣冠宰相碑。
如今穷海上，逆旅话襟期。

[七言绝句]
喜晴方且启柴门，忽有人来倒一樽。
只道久闲常荡荡，不知小醉已昏昏。

[五言绝句]
新笋渐盈尺，新梢已铺瓦。
燕雀忽相惊，深沈似隆夏。

[七言绝句]
淮南二十四桥月，马上时时梦见之。
想得扬州醉年少，正围红袖写乌丝。

[七言律诗]
远屿曲洲纵复横，沙边繁鸟弄箫笙。
一轩檐冷松阴合，十里林香药草生。
路转断楂逢石坐，风移深竹见僧行。
晚来冲抱更清旷，时有幽人带月耕。

[七言律诗]
怳然身寄一山川，玉宇银墙堕我前。
欲便乘风向寥廓，恨无新句落云烟。
延枚座右频虚席，访戴人遐叹独贤。
遥想支颐对秦望，朝来清思浩无边。

[七言律诗]
八年不见此山青，一见殊增老眼明。
鬓发已从霜露改，翠屏只在水天横。
纤尘不染皆秋色，久间相于若世情。
朝爽夕佳常领略，去来争似钓舟轻。

[七言绝句]
碧落三洲天下奇，仙城谁复识金芝。
可怜隔断黄茅路，不得骚人赋一诗。

[五言律诗]
佛庐尘不到，客枕梦频惊。
淅淅山风响，纤纤隙月明。
烟云春渐暖，钟磬晓逾清。
踪迹奔驰里，飘浮媿此生。

[七言绝句]
江南为客正悲秋，更送吾师古渡头。
惆怅不同尘土别，水云踪迹去悠悠。

[七言律诗]
白帝城中云出门，白帝城下雨翻盆。
高江急峡雷霆鬬，翠木苍藤日月昏。
戎马不如归马逸，千家今有百家存。
哀哀寡妇诛求尽，恸哭秋原何处村。

[七言律诗]
偶然空手出州城，薄有田园住福清。
晚得次男陪笔砚，秋随举子省坟茔。
过淮不拟成僧去，挂纸谁能接迹行。
多少陇头无祭祀，此来犹喜剩余生。

[五言绝句]
当知一朝忿，必不忍于人。
岂止身忘却，还应及乃亲。

[七言律诗]
三年淮海静妖氛，老上龙庭又勒勋。
塞外争看真太尉，行间犹识旧将军。
尘清漠北烽烟断，风落山前号令闻。
预想归时如定远，争持白玉上青云。

[七言绝句]
寒潭水落石生衣，败叶吹来卧藓矶。
滩急不流人影去，饵丝摇飏荻花飞。

[七言绝句]
春晚晴光破雨回，闲将花轴傍簷开。
炉烟细逐轻风散，疑是香随梅处来。

[七言律诗]
昨夜天香两袖中，转头人日又桑蓬。
云龙风虎千年遇，圣主贤臣此际同。
翠竹西来方嫩绿，夭桃栽后未繁红。
人间正喜洪钧转，莫问天台有路通。

[五言律诗]
鸟外何须去，衣如藓亦从。
但能无一事，即是住孤峰。
雨歇云埋阁，月明霜洒松。
师心多似我，所以访师重。

[七言绝句]
难弟难兄汉二龚，袈裟缝掖各清风。
渊明已遂归田愿，莲社行将访远公。

[七言绝句]
南北相望恨日疏，经时不见意何如。
喜闻髙阁扶衰杖，竹院秋光渐破除。

[七言绝句]
吟袖衡云满笔端，马蹄霜迹破朝寒。
据鞍何必须横槊，自有新诗似建安。

[七言绝句]
少年不爱万金身，歌舞寻春愁送春。
满眼纷华心寂寞，长安市上酒家人。

[五言律诗]
宴坐白云端，清江直下看。
来人望金刹，讲席绕香坛。
虎啸夜林动，鼍鸣秋涧寒。
众音徒起灭，心在净中观。

[五言绝句]
白鹤偏有功，叶青花自红。
独体伏真汞，长生在林中。

[五言绝句]
鸾凤飞缘壁，虹蜺下饮溪。
一家蛮瘴里，九折夕阳西。

[七言绝句]
邵阳拙政一年余，不暇精思及远图。
且了眼前无饿殍，家家温饱是良谟。

[七言绝句]
寒烟淡木逼晴空，山外之山又不穷。
倚遍高楼坐而立，心随眼力付杯中。

[五言绝句]
红实缀青枝，烂漫照前坞。
不及杏繁时，林间有仙虎。

[五言律诗]
勿谓吾居陋，能来晓日多。
屈伸忘病体，沦浃见天和。
孰愈万全药，贤于五袴歌。
食芹真有味，献语欲同科。

[五言律诗]
结课天官启，悲秋骑省孙。
峥嵘遒岁籥，肮脏别都门。
饯盖纷寒野，征樯拂晓暾。
县斋丰醉秫，无厌数持樽。

[七言绝句]
小圃辛勤植众芳，年年雨露借恩光。
近来天意高难问，抱瓮从朝到夕阳。

[七言绝句]
嵩少犹藏薄雾中，前山迤逦夕阳红。
高楼一闭三十日，遥忆岩头种药翁。

[七言绝句]
仙掌峰前羽客家，玉虚宫殿倚云霞。
最高顶上谁曾到，得见莲开十丈花。

[七言律诗]
外台隐吏极风流，记得衰翁旧日不。
三岛十洲曾接武，千岩万壑更从游。
官曹闲似云间鹤，贾舶纷如海上鸥。
幸有西湖应著我，时操艇子过明州。

[五言律诗]
吏隠宜春郡，素飧诚有余。
政声慙遂霸，文藻谢严徐。
使节分铜虎，仙庐秘石渠。
君恩殊未报，不敢赋归欤。

[五言律诗]
控鲤云烟外，钓龙溪水边。
遗踪犹可见，故老不虚传。
道岂容捐物，功须解补天。
看渠落公后，纵健只臞仙。

[七言律诗]
欲扣山扉汲野泉，支筇眼驻柳阴边。
苦无平地休穿屐，待有轻风却放船。
孤笛叫开云里月，一竿撑破水中天。
舟人相戒低声语，沙上恐惊鸥鹭眠。

[五言律诗]
乱后惊身在，端如犬丧家。
沈吟悲世故，寂默对春华。
堤外鸦藏柳，栏中蜂动花。
今宵眠未愁，余寇尚纷拏。

[五言律诗]
薄宦慙亡补，高秋恨不归。
况逢仍岁旱，犹著故时衣。
祷雨精诚竭，忧民寝食非。
自惟存畎亩，何以辱珠玑。

[五言律诗]
路僻鸟关关，行吟逐字删。
偶来游石屋，却喜见香山。
阁峭寒云护，岩深野水闲。
坡僊留墨在，姓字有无间。

[七言绝句]
元丰应制规模在，奕奕风流自一家。
词剧清新过小庾，情多儿女笑张华。

[七言律诗]
草草称觞寿我亲，每惭天意俯从人。
连宵又似去年雨，淑景偏回此日春。
富贵何如长得健，诗书元自不羞贫。
秫田五亩犹堪酿，愿作尧天百岁民。

[七言律诗]
双井传家法最严，僊翁未学子真潜。
固知岂弟为民福，却恐清廉博众嫌。
去草旋开观射圃，傍花深下读书帘。
心闲万事皆归理，何必蒙庄悟养恬。

[七言律诗]
壮齿相知约歳寒，索居今日鬓俱斑。
拂衣已解虞卿印，筑室何须谢傅山。
许下田园虽有素，洛中花卉足供闲。
他年决意归何处，便见交情厚薄间。

[五言律诗]
想见孤舟去，无由此路寻。
暮帆遥在眼，春色独何心。
绿水潇湘阔，青山鄠杜深。
谁当北风至，为尔一开襟。

[七言律诗]
忘怀物外且如愚，何事劳精据槁梧。
以马喻马即非马，数舆无舆方得舆。
莫执斧斤过栎社，懒施几席向蘧庐。
好归玉秀峰前坐，闲看晴云自卷舒。

[五言绝句]
学道如钻火，逢烟未可休。
直待金星现，曹门取郑州。

[五言绝句]
客屦自来去，山翁病不知。
座无曲道士，门有艾天师。

[五言绝句]
天际月轮圆，澄澄湛觉源。
无风休觅浪，说甚老婆禅。

[五言律诗]
巾车向东南，御者欲西北。
西北信繁华，岂若吾故国。
有泉可洗心，有含可休仆。
御者契我言，欣然亦转毂。

[五言律诗]
波走痕痕日，江呈岸岸秋。
清流堪数石，浅涉不须舟。
野菊知何喜，迎风舞未休。
归涂愁欲暮，未暮我何愁。

[七言律诗]
饭牛戴笠牧童昏，安得斜阳过别村。
户外涎蜗行半壁，床头渴鼠侧空樽。
花残莺老浑如梦，水到渠成不见痕。
天意未晴人未饮，家奴款曲办籸盆。

[七言绝句]
绿树阴中春雨过，乳鸦声里晓寒生。
纸衾木枕清如水，暗想山城又杀更。

[七言绝句]
法华寺上散郎亭，老树苍崕如有情。
欢戚已随时事去，代间秪有古人名。

[五言律诗]
宴坐团蒲稳，何缘有此行。
理元无作止，事亦要经营。
鹤锡寻归路，龙宫出化城。
更于文字外，会取法无生。

[七言律诗]
异方风物鬓成斑，荔子尝新得破颜。
兰蕙香浮襟解后，雪冰肤在酒酣间。
绝知高味倾瑶柱，未觉丰肌病玉环。
似是看来终不近，寄声龙目尽追攀。

[七言律诗]
仙庐深倚翠微间，酬答风烟肯暂闲。
不遣长须干美政，却驰双榼破愁颜。
句高饭颗人应瘦，醉著河阳鬓未班。
楚客秋情正无頼，并须乞取展眉山。

[七言绝句]
暑天频雨亦频晴，帘外闲云重复轻。
珍重一壶酬绝唱，向风遥想醉吟声。

[七言律诗]
山拥飞云海水清，天坛未夕仗先成。
千官不起金縢议，万国空瞻玉藻声。
禁火曙然烟焰褭，宫衣寒拂雪花轻。
侧闻左右皆周吕，看取从容致太平。

[七言律诗]
家在屏山东复东，高轩肯过白云中。
石桥自是神仙处，竹屋相传工律工。
日暮春江愁李白，山寒秋菊老龟蒙。
时平莫袖挥毫手，此论于予却未公。

[五言律诗]
徂岁曾何急，清宵不复长。
蹉跎问甲子，愁寂看灯光。
峡雨萧萧冷，江云澹澹黄。
殷勤故人别，容易二年彊。

[七言绝句]
水自山阿绕坐来，珊瑚台上木绵开。
欲知举目无情罚，一片花流酒一杯。

[七言律诗]
忆同支遁宿嵚崟，不负平生壮观心。
北固山随三楚尽，中泠水入九江深。
纷纷落月摇窗影，杳杳归舟送梵音。
东去何时来蜡屐，天边爽气梦相寻。

[七言绝句]
驿吏持来郡吏批，丁宁急急趁符移。
儿童骇汗催科急，趣驾元来荷圣慈。

[七言律诗]
乍行春野眼增明，渐减春衣体倍轻。
人卖山茶先谷雨，鸦随墦祭过清明。
柳塘水满双凫戏，稻陇泥深一犊行。
晚到三桥泛舟去，掩关不复畏重城。

[七言律诗]
星文陨石应皇华，鹊语参差雨洗车。
忽报商人缄苇箧，初疑闽产杂官茶。
栽培况乃三冬月，真赝难分千叶花。
宁使双坛且虚左，空吟轻日护香霞。

[七言律诗]
雨余宫阙映秋旻，漠漠槐花水上新。
夜有蝭蟧催节物，朝无沆瀣助精神。
形如槁木聊依世，名若浮烟底徇人。
莫笑长吟销短景，故园回首隔参辰。

[五言律诗]
踯躅来千里，崎岖为一饥。
客情方惨惨，雪意又垂垂。
万事岂无命，百穷宁坐诗。
前贤有如此，而汝欲何为。

[五言律诗]
又忆西岩寺，秦原草白时。
山寻樵径上，人到雪房迟。
暮磬潭泉冻，荒林野烧移。
闻师新译偈，说拟对旌麾。

[五言律诗]
今代风云会，何人善论兵。
丹墀凝睿想，黄石踵家声。
瑞国仪千仞，筹边妙两楹。
重泉有遗恨，不见复神京。

[五言律诗]
客舍愁分袂，梅花小雪前。
夜看牛渚月，春别剡溪船。
丽句光行色，悲歌惨别筵。
后期相约处，双阙五云天。

[七言律诗]
平生忠孝两难忘，乞得邻州近故乡。
清白夜晴千里月，肃严秋迥一天霜。
数行径彻临清晓，半印香消倚夕阳。
记取东轩谈笑处，庭梅他日似甘棠。

[七言绝句]
楸花落尽楝花繁，门巷人稀半是村。
好事凭谁消湿热，一帘疏雨下黄昏。

[七言律诗]
不是金涂丈六仙，庄严法界想西天。
自因僧浄镌空像，谁说秦皇缆海船。
全体未知何日现，半生且坐此山禅。
石头照水无尘土，饱听钟声杂管弦。

[七言律诗]
烟雨凄凄芳草渡，隔岸冬冬赛神鼓。
男巫唱歌女巫舞，蚕宜青桑麦宜土。
天下无兵三百州，不如卖剑买汝牛。
千仓万廪汝莫爱，富民今岁新封侯。

[七言绝句]
殿中佳气带春容，天上云谣落晚风。
独向下陈沾醉斝，羡君清卧寄诗筒。

[七言绝句]
黄纸蠲租白纸催，皂衣旁午下乡来。
长官头脑冬烘甚，乞汝青钱买酒回。

[七言绝句]
柳老黄鹂迁别树，花残粉蝶绕空林。
道人不管春光去，看了红芳有绿阴。

[五言律诗]
子美曼卿流，远携书剑游。
惜攀丹桂晚，勇赴白檀秋。
尚喜前筹壮，聊纾左衽忧。
时危奇士夭，无泪可供愁。

[五言律诗]
岂易投居止，庐山得此峰。
主人曾已许，仙客偶相逢。
顾己恩难答，穷经业未慵。
还能励僮仆，稍更补杉松。

[七言律诗]
磷𥒘一片溪中石，恰称幽人弹素琴。
浪侵多年苔色在，洗来今日碏痕深。
磨看粹色何殊玉，敲有奇声直异金。
不是不堪为器用，都缘良匠未留心。

[五言律诗]
日日步春去，偶值江色晴。
杨柳翠频蹙，不管黄鹂声。
归栖官屋寒，月暗灯不明。
独坐想游衍，西湖无限情。

[七言绝句]
此生得作太平人，只向尘中便出尘。
移取碧桃花万树，年年自乐故乡春。

[七言绝句]
叶叶如眉翠色浓，黄莺偏恋语从容。
桥边陌上无人识，雨湿烟和思万重。

[五言绝句]
因我得礼你，穷源亲到底。
礼拜了烧香，自倒还自起。

[五言律诗]
夫子有高趣，一官聊尔耳。
独骑破虎鞯，憔悴洛城里。
缅想文穆公，青嵩照伊水。
百年风烈在，须公一振起。

[七言绝句]
浴罢云鬟乱不梳，清癯无力气方苏。
坐来始觉神魂定，尚怯凉风到坐隅。

[七言律诗]
使节皆穷浊水源，降羌系踵慕称藩。
强颜假守真无补，取笑高人不惮烦。
岂有天池容斥鷃，莫将沟断比牺樽。
南山若许堪归老，二顷平田十亩园。

[七言绝句]
今人万事欲心灰，忧患君曾遍历来。
亲戚送将山下去，归来一饷哭声哀。

[七言绝句]
来时膏雨迷新野，去日薰风吹旧林。
寄语主人休惜别，白云南北本无心。

[五言律诗]
谁作清光伴，潇然属两翁。
他乡多病后，竟夕一樽同。
孤杵征衣泪，寒沙战角风。
何由遂心赏，幽思渺秋空。

[五言律诗]
楚俗号难治，司刑尤择贤。
危疑片言决，舒惨一方专。
松不雕寒色，丝曾断直弦。
清风过江外，应在下车前。

[七言绝句]
十二三弦共五音，每声如截远人心。
当时向秀闻邻笛，不是离家岁月深。

[七言律诗]
沛公吊伐军戏下，百二鲁无藩楗牢。
天险固非一姓有，孙谋宁在两崤高。
县崖通栈遥连蜀，绝𪩘横空势走襃。
几见狂图矜四寒，泥丸封处竟徒劳。

[七言律诗]
年来似觉道途熟，老去空更岁月频。
爆竹一声乡梦破，残灯永夜客愁新。
云容山意商量雪，柳眼桃腮领畧春。
想得在家小儿女，地炉相对说行人。

[五言律诗]
玄游乘落晖，仙宇蔼霏微。
石梁萦涧转，珠斾扫坛飞。
芝童荐膏液，松鹤舞骖𬴂。
还似瑶池上，歌成周驭归。

[七言律诗]
贤侯九日去寻山，牵俗无由得附攀。
换世昔传仙局久，登高今喜使车还。
平原丰稔农欢劝，犴狱空虚吏放闲。
从此烂柯光价起，为留佳句落人寰。

[五言律诗]
天乎多往事，老矣负初心。
病骨瘦又瘦，愁诗吟复吟。
一生空碌碌，万绿自森森。
多少关情处，支筇古树阴。

[五言律诗]
朝雨来还密，村墟一望间。
远声惟野竹，润色但青山。
书史供高卧，莓苔只闭关。
萧萧觉秋兴，飘飒近衰颜。

[七言绝句]
半月雕梁燕子归，怯寒著尽旧绵衣。
何人醉眼西湖路，错认杨花作雪飞。

[五言律诗]
青山长寂寞，南望独高歌。
四海故人尽，九原新垅多。
西沈浮世日，东注逝川波。
不使年华驻，此生能几何。

[五言律诗]
芙蓉峰里居，关闭复何如。
白玃兼花鹿，多年不见渠。
红泉香滴沥，丹桂冷扶疎。
唯有西溪叟，时时到弊庐。

[五言律诗]
彩棒初行志，华途蚤策勋。
旋闻凫舄召，径有虎符分。
叹息谁为党，推求误到君。
天公还愦愦，玉石竟俱焚。

[五言律诗]
缉茅如蜗庐，容膝才一丈。
规圆无四隅，空廓含万象。
绳床每宴坐，不与物俯仰。
惟许岁寒君，虚心环几杖。

[七言绝句]
奄忽离家已数秋，湖山何日扫松楸。
封章允得天恩许，便买春风海上舟。

[七言绝句]
令节陈诗岁岁新，从官何以寿吾君。
愿储医国三年艾，不作沉湘九辩文。

[五言律诗]
云烟千嶂远，风月四时新。
笠泽昔鲁望，镜明今季真。
何时脱尘绊，来此寄垂纶。
一艇苇间宿，寒光长是邻。

[七言绝句]
喜孝肃才令次对，携明逸手与同登。
臣于二老非俦匹，惭愧虚加学士称。

[七言律诗]
翠岭苍岩带落霞，水云平野一川斜。
二山相距无千里，数口俱仙有两家。
仇穴便当营草屋，武陵何必访桃花。
择乡试复询风俗，善政人人令尹夸。

[七言律诗]
冰颜黑髪未应衰，巨舰高旌使府威。
琐闼领藩承嘏去，绣衣过郡买臣归。
湖山胜迹吟毫健，风月良辰宴斝飞。
金榜弟兄同舍长，老年相别重依依。

[七言律诗]
平田一水自萦回，喜见兹塘亦壮哉。
夏潦久收犹浩渺，壶山近看更崔巍。
刺船葑蓼中边去，唤月烟岚外面来。
见说艾轩诗句好，不逢墨迹重徘徊。

[五言律诗]
宗社运微衰，山摧甘井枯。
不知千载后，更有此人无。
政入龚黄甲，诗轻沈宋徒。
受恩酬未得，不觉祗长吁。

[五言律诗]
野色寒如许，山容瘦不禁。
因闲携竹杖，乘兴宿槐林。
衲子蒙头坐，骚人拥鼻吟。
南柯休入梦，轩冕本无心。

[五言律诗]
鹤鸣山下去，满箧荷瑶琨。
放马荒田草，看碑古寺门。
渐寒沙上雨，欲暝水边村。
莫忘分襟处，梅花扑酒尊。

[五言律诗]
武阳夏侯氏，参立鼎峙足。
秉钧相三朝，仗钺帅全蜀。
茅土当时荣，照焕人耳目。
事业申意气，遗像俨壁屋。

[七言绝句]
日日开门避宠呼，舞骖飞盖共虚徐。
昔人枉解痊秦痔，只得君王五乘车。

[七言律诗]
玉人仍是紫芝眉，五世嘉占得凤飞。
果满车中潘令去，马盘楼下庾郎归。
东床寄傲便便腹，北路腾装粲粲衣。
九烛夜堂开喜宴，画鸾交扇接香帏。

[七言律诗]
东郊丝雨破浮埃，绣骑寻芳两两来。
十亩霜阴青翳目，一篙溪色碧于苔。
林花泛日鶑求友，垅麦含风雉应媒。
绿柳朱栏多酒市，杖头谁伴玉山颓。

[七言绝句]
僧窻寄榻断来车，一饭供盘只野蔬。
疠鬼见侵宁有智，我今皮骨已无余。

[七言律诗]
不等薰风已问津，小楼无处认蹄轮。
极知中岁难为别，未必明朝不是春。
黄鸟閙时山寂寂，绿阴深处水粼粼。
老来宁与芳菲竞，俯仰人间迹已陈。

[五言律诗]
不恋明皇宠，归来镜水隅。
道装汀鹤识，春醉钓人扶。
逐朵云如吐，成行雁侣驱。
兰亭名景在，踪迹未为孤。

[七言绝句]
颜色无因饶锦绣，馨香惟解掩兰荪。
那堪更被烟蒙蔽，南国西施泣断魂。

[七言律诗]
田里创残疚正深，望医起死息呻吟。
神功那用千金药，妙处都由一寸心。
剑外空遗乔木望，江东将有憇棠阴。
十分存省新甿了，归转洪钧普作霖。

[五言律诗]
三十年前过，吾方似此山。
山容今尚丱，吾鬓久成班。
羞把娉婷嫁，长垂婑堕鬟。
黄尘乌帽底，媿汝若为颜。

[七言绝句]
故国来来八十程，登楼迷却桂州城。
望乡不分千山隔，上趁金乌日里行。

[七言绝句]
无双天下早驰声，曾被君王说语荣。
枕席温凉遗信史，发挥纯孝赖渊明。

[七言绝句]
西风篱下菊班班，想得吟肩正耸山。
急遣曲生陪杖履，要传好句出人间。

[七言绝句]
明窗脱帽见蒙茸，醉著青鞋在眼中。
束缚归来傥无辱，逢时犹作黑头公。

[七言律诗]
炎曦赫赫尚余威，冷雨萧萧故解围。
号野百虫如自诉，辞柯万叶竟安归。
芼羮菰米珍无价，上钓鲂鱼健欲飞。
散吏何功沾一饱，高眠仍听捣秋衣。

[七言律诗]
欲传道义心犹在，强学文章力已穷。
他日若能窥孟子，终身何敢望韩公。
抠衣最出诸生后，倒屣尝倾广座中。
祇恐虚名因此得，嘉篇为贶岂宜蒙。

[七言绝句]
汉阴丈人浑沌修，汉阳居士逍遥游。
中分汉水共天地，能别此心惟白鸥。

[七言律诗]
槛底凝漪碧漫天，角巾东路主人贤。
汀花照席供春醉，沙鸟窥帘伴昼眠。
何必驭风追汗漫，不妨乘月弄潺湲。
流杯若仿山阴事，兼有蛙声当管弦。

[五言律诗]
入自芝兰室，重之珠玉渊。
一官从草草，万卷本便便。
对镜平多垒，闲郊辟废田。
尉曹应事少，宾友定谁延。

[七言绝句]
颇怪涪翁错下言，水仙许入弟兄间。
恨无好语供题品，花定嗔人颓玉山。

[七言律诗]
学舞腰支束素纤，回旋似怯晓风严。
飘窗淅沥暗投璧，洒研纷披冻着盐。
应有饮羔围暖帐，谁怜饥雀啅寒簷。
凭栏独耸诗肩瘦，对立西山玉几尖。

[七言律诗]
庭鹊营巢初一枝，余寒未便夹罗衣。
春风娜娜还吹霰，岁事骎骎已发机。
上国遨游谁信老，中年情味祇思归。
和诗应觉添新懒，过尽长空雁北飞。

[七言律诗]
白发苍颜老弟兄，累年隔阔话情亲。
杭京一访且千里，盘祖诸孙才九人。
扫榻少留深雨夜，著鞭又趁早霜晨。
曾门有衍诗书泽，为计维垣蜜印新。

[五言律诗]
西北望嵩色，忆上大室时。
陟彼已不浅，坐此安能知。
今谁绝壁下，但见前峰危。
正与曩未异，目存迹焉追。

[七言绝句]
三闾未死已招魂，却是狂夫不要论。
谁肯将身缘问道，十年卧病菊花村。

[七言律诗]
萧萧两鬓竟苍然，况近重阳风雨天。
欲暝江村烟四起，渐寒山馆客孤眠。
叶题旧恨在何处，菊折寒香仍去年。
为忆故人三叹息，东篱沽酒已无钱。

[七言律诗]
丈夫各自有立志，或出或处非一途。
主父直须食五鼎，渊明元祇爱吾庐。
佚居自大同蛙井，巧进贪前乃盗窬。
顾我蹉跎未忘学，肯将身世较盈虚。

[七言绝句]
烟渚春融岸碧绡，采兰人竞唱离骚。
曲终翻作无生调，听著愁魂似雪消。

[七言律诗]
身似著冠狂贺监，面如留发老卢能。
无丹灶地烧铅汞，有海潮音话葛藤。
龙象聋观俱赞叹，犬鸡痴望共飞升。
门前蓦有侵晨客，向道先生寝未兴。

[五言律诗]
原上桑柘瘦，再来还见贫。
沧州几年隐，白发一茎新。
败叶平空堑，残阳满近隣。
闲言说知己，半是学禅人。

[五言律诗]
五城初罢构，海上忆闲行。
触雪麻衣静，登山竹锡轻。
天寒岳寺出，日晚岛泉清。
坐与幽期遇，何湖心渺冥。

[七言律诗]
将道花黄醉彭泽，又还茱紫酌平湖。
诗因得意时时赋，酒为无宾浅浅沽。
蓝色已残千岸柳，霜花催满万汀芦。
闲行闲坐云和水，不识天工怪我无。

[七言绝句]
疏剔滩沙水面陂，四边山木雨丝丝。
既非朝市非城市，更著交朋来和诗。

[七言绝句]
我行常苦雨相随，旱甚民心若倒垂。
坐久云容肤寸合，愿同焦槁被甘滋。

[五言律诗]
义气凌秋日，高怀亘海云。
古人如取友，天下独逄君。
暑退颜何似，书疏梦却勤。
木瓜何以报，明月为君分。

[五言律诗]
前岁菖蒲酒，临汀共一樽。
回思当触网，犹有未招魂。
抱义君偏厚，余生我尚存。
都城酬此酌，佳节可重论。

[七言律诗]
平波数顷万峰前，一片丹青画不全。
幽榭小桥横翠水，茂林修竹锁轻烟。
绮罗弦管追欢地，雪月风花烂醉天。
争奈及瓜归觐去，湖山无复苦留连。

[七言绝句]
何代何王不战争，尽从离乱见清平。
如今暴骨多于土，犹点乡兵作戍兵。

[七言绝句]
湖天雪景弄朝晖，清彻如云散雨衣。
肌骨已随云影去，玄真仙代竟忘归。

[五言绝句]
道人见此山，指作太极图。
中宵挂明月，请看头上无。

[七言绝句]
出山已与晓寒冲，下马频欣束缊逢。
已见南山行更钝，到时山寺已昏钟。

[七言律诗]
桑榆正要补东隅，与子初期继二疏。
铁马涨尘难著脚，霜猨引径各伤肤。
苦劳筋骨宁非福，剥落皮毛不管癯。
賸欲寄书相慰藉，呼儿频问雁来无。

[五言绝句]
松下问童子，言师采药去。
只在此山中，云深不知处。

[五言律诗]
喜约当余望，开樽对月圆。
一时如素定，四美复兼全。
清影浮琼斚，高歌乐性天。
主宾欢意洽，不惜且留延。

[七言律诗]
闰年九月已重裘，说著功名即自羞。
病骨不禁霜气峭，高风正送雁声遒。
半杯浊酒如欺老，一点青灯欲诉愁。
不寐裁诗真习气，输它睡足向黄州。

[五言律诗]
浮舟压芳草，容裔逐江春。
远避看书吏，行当入幕宾。
夜潮冲老树，晓雨破轻苹。
鸳鹭多伤别，栾家德在人。

[七言律诗]
名僧高隠尽修行，人说吾师最出群。
新向天台承帝泽，便朝梁院谢明君。
几程烟水趋丹阙，一院杉松锁白云。
却泛轻杯旧山去，石桥秋月会声闻。

[七言律诗]
陇上沙葱叶正齐，腾黄犹自跼羸蹄。
尾蟠夜雨红丝脆，头捽秋风白练低。
力惫未思金络脑，影寒空望锦障泥。
阶前莫怪垂双泪，不遇孙阳不敢嘶。

[七言绝句]
英姿爽气宇邛州，虽古人中岂易求。
六月长途将暍死，一天风雹起龙湫。

[七言绝句]
别我新诗有许清，玉声金韵两琮铮。
笔端定自翻三峡，乞与余波赋赠行。

[七言律诗]
忧民无语对东君，一雨霶𩃱慰望云。
宣化但期施实惠，劝耕宁复事虚文。
已看野老扶藜去，应有幽人植杖耘。
千里农桑知帝力，自惭滥把竹符分。

[五言律诗]
汝生方满岁，伯发已星星。
桑苎甘投老，兰荪喜向荣。
席间无一印，帷下有诸经。
莫学鱼儿戏，来年快聚萤。

[五言绝句]
日中为噬嗑，交易是寻常。
彼各不相识，何复更思量。

[五言律诗]
岭绝瀑源穷，曾于此筑宫。
得知千载上，因住万山中。
废址苔荒尽，遗书电取空。
高皇南渡始，却议及招弓。

[七言律诗]
桃源二月春风起，是处秾华有桃李。
调笑闻声不见人，游人只在华山里。
华山逋客来何迟，隐隐茶林隔烟水。
满眼相思寄碧云，独立城南望山觜。

[五言律诗]
衲僧手眼亲，把得是日用。
左乞建溪茶，右化连江洪。
快拈两条蛇，并作一手弄。
行看腊雪消，便是春雷动。

[七言绝句]
梅蘂凌寒雪未消，青帘红斾巧相招。
十年不踏江山路，过尽吾村独木桥。

[五言绝句]
曲曲弯弯地，明明白白中。
当轩开阖处，一隔为谁通。

[七言绝句]
诸公莫唱贞元曲，老子曾闻正始音。
寂寞吴王堤上路，白杨花落昼多阴。

[五言律诗]
雪尽适沾雨，腊穷初得春。
上冰鱼意乐，出谷鸟声新。
便觉风光好，何忧活计贫。
一樽聊共醉，疏率见吾真。

[七言绝句]
修车浸种一番忙，肚热邻家见早秧。
饱饭未惊心已饱，方知生计要商量。

[五言律诗]
春寒真料峭，久客厌江城。
云重欲为雨，风和尚未晴。
意随飞鸟去，事逐乱埃轻。
毕竟闲居好，烦君念此情。

[七言绝句]
蜾蠃衔虫入破窗，枕书一垛竹方床。
家僮偶见草头字，误认离骚是药方。

[七言律诗]
西指梁岷路屈盘，犹能矍铄据征鞍。
大庭临遣皇恩重，还俗传闻睿诏宽。
峰耸云粧银世界，江深春动锦波澜。
遨头老矣民知否，莫作风流太守看。

[五言律诗]
先汉郡有丞，选置不浪取。
次公在河南，吏严而独不。
皇家重监郡，小试烦大手。
上方求宽和，淹外讵容久。

[七言绝句]
春去春来岁岁同，花开花落任东风。
只堪美酒酬佳景，莫把闲愁料化工。

[五言律诗]
一匮功盈尺，三峰意出群。
望中疑在野，幽处欲生云。
慈竹春阴覆，香炉晓势分。
惟南将献寿，佳气日氛氲。

[五言律诗]
春风尔狂颠，三月不知春。
青青池上草，翻忆梦中人。
幽兰出磵谷，感此芳气新。
采采不盈掬，眼前但荆榛。

[七言绝句]
寸阴可惜子所知，尺宅治生今未迟。
虚费年光作闲事，人间信有白头痴。

[七言绝句]
复古殿中留醉墨，只今神品世间无。
衡山尚画传家宝，花鸭来禽肯借不。

[七言绝句]
心闲无绪息纷纷，看尽山头护雪云。
何事被他风月恼，诗坛随分较功勋。

[七言绝句]
子欲济民非为己，我贪修道不忧贫。
直须勉强方成业，只恐因循易老人。

[七言绝句]
紫罗帐里撒真珠，禅客相承总掠虚。
拍手呵呵开口笑，释迦弥勒是他奴。

[七言律诗]
山城灯火已萧然，扫巷游人更雪天。
厌听落梅翻永夜，喜看飞絮卜丰年。
狂随戏蝶装罗髻，巧逐纤腰上舞筵。
明日瑶阶对琼树，会须微月与争妍。

[七言绝句]
凝碧初高海气秋，桂轮斜落到江楼。
三更浦上巴歌歇，山影沉沉水不流。

[七言律诗]
逾年谬掌凤凰诏，择日拜章芸若庭。
拥节笑归江汉国，飞帆醉拂斗牛星。
留连物景诗千首，准拟交亲酒百瓶。
共采芳兰晨事毕，不妨儿姪夜横经。

[七言律诗]
积雪峰西遇奖称，半家寒骨起沟塍。
镇时贤相回人镜，报德慈亲点佛灯。
授钺已闻诸国静，坐筹重见大河澄。
功居第一图烟阁，依旧终南满杜陵。

[七言绝句]
省事却因多事力，无心翻似有心来。
秋风郡阁残花在，别后何人更一杯。

[七言绝句]
不是风幡何处著，新开作者曾拈却。
如今懵憧痴禅和，谩道玄玄为独脚。

[五言律诗]
直以佣为业，何妨睡作魔。
吟诗终日少，饮酒一生多。
坐久头鸣籁，行迟脚有鹅。
林居三十载，一室小维摩。

[五言律诗]
留名鲁连去，于世绝遗音。
尽爱聊城下，宁知沧海深。
偶然飞一箭，无事在千金。
回望凌烟阁，何人是此心。

[七言绝句]
云山流水水中山，尽日青藜共往还。
更向僧房看图画，不知身在画图间。

[七言律诗]
一第归来正黑头，艾轩遗墨费旁搜。
及瓜上日相催迫，锓枣通宵细校雠。
充类所行皆好事，立身何患不前修。
故家常宝文公帖，谨勿逢人便有求。

[五言律诗]
池上有修竹，遥闻手自栽。
几因风韵响，时感隼旟来。
粉箨经梅脱，虬根遇石回。
婵娟绿阴下，小阁为谁开。

[七言律诗]
筋力都非少壮时，不烦揽镜觉吾衰。
展禽出仕曾三已，表圣归休有四宜。
饱阅交情悲世道，差强人意頼君诗。
此生到死慙三士，本自难招况易麾。

[七言绝句]
使君剖竹继先贤，四十于今又六年。
每恨无从考遗事，但凭亭槛览山川。

[七言绝句]
洞天东去号云华，便是仙人旧隐家。
堪笑伪刘真俗骨，却将泥土葬丹砂。

[五言绝句]
滟滪拓瞿唐，二孤障澜蠡。
大哉神禹功，天地相终始。

[五言律诗]
人间传妙语，尘外更深藏。
寝食因吟废，形骸欲坐忘。
瘦林秋见鹤，断磬夜闻螀。
出定生幽思，窗虚月在廊。

[五言绝句]
函谷非无士，登庸乳臭儿。
空令园绮辈，头白不逢时。

[五言律诗]
堂开星斗边，大谏采薇还。
禽隐石中树，月生池上山。
凉风吹咏思，幽语隔禅关。
莫拟归城计，终妨此地闲。

[七言绝句]
父老分明识长官，青衫绿鬓照朱颜。
故知廊庙经纶意，也似鸣琴百里间。

[五言绝句]
秋山与湖水，远近如相送。
后府宿扁舟，知师有归梦。

[五言绝句]
客子中夜发，月照白水山。
悲辛但狂顾，浩荡前后间。

[七言律诗]
问津六辅到长安，满目疲羸不忍观。
耕耨又孤今岁饱，盖藏尤比去年难。
绮罗有目须令见，铁石为心方自宽。
欲借玉阶空怅望，救民无术愧空餐。

[七言律诗]
剡溪风雪正纷纷，暗想清游已目存。
颇怪扁舟遽乘兴，应缘坐席不容温。
海圻聊尔夸千骑，帐底何如具一尊。
回首兔园吟赏地，从今授简致频频。

[五言律诗]
潇川夜飞雪，草舍朝成冰。
微阳始下烛，南山浩如蒸。
林木散孚甲，乌鸟营巢橧。
物化不可戚，深挹南天僧。

[七言律诗]
窗户青红花木繁，午阴修径接深关。
人如巢许逃名迹，山学娥英露髻鬟。
采菊悠然常独见，望云时复对僧闲。
夜闻松雨惊飞瀑，疑宿匡庐黄石间。

[七言绝句]
灯节萧条雷后雪，花天料峭雨余霜。
经旬不出无情绪，恰见鹅儿似酒黄。

[五言律诗]
鸡犬渔舟里，长谣任兴行。
那邀落日醉，已被远山迎。
书箧将非重，荷衣著甚轻。
谢安无个事，忽起为苍生。

[七言绝句]
当年一句月黄昏，香到梅边七世孙。
应爱君诗似和靖，为君依样画西村。

[七言律诗]
世态悠悠合与分，人生总是一浮云。
瘦□凄恻来东野，妙墨淋漓恍右军。
棠峤别时如梦寐，竹林何日共朝曛。
吾今耄矣虽多感，风月相期未厌闻。

[七言绝句]
驿外清江十里秋，雁声初到荻花洲。
征车已驾晨窗白，残烛依然伴客愁。

[七言绝句]
异时小杜高眠地，几向秋风听楚江。
身世浮云那可计，试留双竹守寒窗。

[七言绝句]
新拜贤妃国媛才，穹崇品秩视三台。
捧麻入谢天恩后，院院嫔嫱展贺来。

[七言绝句]
怕寒终日醉如泥，强欲寻春意转迷。
柳絮榆钱从约勒，桃红李白要提携。

[七言绝句]
坐来真个好相宜，深注唇儿浅画眉。
须信杨家佳丽种，洛川自有浴妃池。

[七言律诗]
高楼一日赏新晴，白羽停挥倚绣楹。
尘世可怜人易老，海门还见月长生。
蓬瀛缥缈南山小，殿阁森罗北斗横。
今古登临尽如此，不须游子独含情。

[七言律诗]
日影初升竹半篙，一天晴色读离骚。
凭栏对客浮樽斝，隔水听人正桔槔。
拂去梁尘饯乳燕，扫归松栗煮秋涛。
柴门正对青青柳，浪说新诗欲拟陶。

[七言律诗]
问宿樵夫指翠微，溪穷路转扣庵扉。
深沉山木日先晚，寂寞野棠春自归。
客路经过殊草草，旧规牢落重依依。
劳生暂此逢休适，一饷中林笋蕨肥。

[七言绝句]
山川险易接胡尘，秦汉图来或未真。
自此尽知边塞事，河湟更欲托何人。

[七言绝句]
穴处曾经起怒雷，断藤枯藓半离披。
根茎托土何妨远，会见春风长活枝。

[七言绝句]
头上瓶中一万枝，花枝人面两相宜。
满堂将帅文兼武，都载周家既醉诗。

[七言律诗]
纸衾来自玉峰前，旋坼封题一粲然。
便觉室庐增道气，不忧风雨搅闲眠。
就床堆叠明如雪，引手模苏软似绵。
拥被并罏和梦暖，全胜白㲲紫茸毡。

[七言律诗]
便觉寻春负一筹，老怀无复少年游。
茶桑天似鹅黄酒，杨柳花飞狐白裘。
试问独醒观众醉，何如一笑失千忧。
不知多少人间事，付与溪声自在流。

[七言律诗]
未能仰首试鸣号，且复尘埃奈此劳。
健笔凌云谁误许，扁舟乘雪兴何高。
余生敢叹须如戟，薄俗终防笑有刀。
留滞周南何足数，人间如我九牛毛。

[五言律诗]
行人何徬徨，陇头水呜咽。
寒沙战鬼愁，白骨风霜切。
薄日朦胧秋，怨气阴云结。
杀成边将名，名著生灵灭。

[七言律诗]
扁舟载月入金陵，金陵尚书倒屣迎。
白发愧彼商山皓，青眼欣逢阮步兵。
开壶倾酒饮未已，卷纸连书吟不停。
愿如贺监怜太白，莫作曹公嗔祢衡。

[五言绝句]
金谷觞豪友，珠楼拥艳姬。
南交来处悖，东市悔何追。

[七言绝句]
十年江海寄浮沉，梦绕江南黄苇林。
谁谓风流贵公子，笔端还有五湖心。

[七言绝句]
照眼红云鬭晚霞，重重青盖半倾斜。
会须直跨三千仞，移取峰头十丈花。

[七言绝句]
迷情淡荡不知津，老却平生梦幻身。
满眼纷华心寂寞，长安市上酒家人。

[七言律诗]
何人解荐相如赋，狗盗鸡鸣岂此流。
壮志未登龙虎榜，荐书重入帝王州。
烟生渔浦雁初下，月满江楼雾已收。
早晚书来闻好语，沙头春晚望归舟。

[七言律诗]
野马相吹生不尽，海犀能辟语成空。
高埋旗鼓无边黑，暗染衣冠日下红。
宁可濯缨歌浊水，莫教举扇障西风。
浑无一点仙家殿，应在三韩漂渺中。

[五言律诗]
入幕三年久，还家万里遥。
道孤谁汲引，政善众歌谣。
北梦君方稳，南魂我未招。
官醪不许买，别恨几时销。

[五言律诗]
一岁下元日，千山小雪天。
云层生远壑，雨渰隔平川。
放牧虚横笛，樵苏乐静眠。
遥知载酒客，无路到斋前。

[五言律诗]
夜醉长沙酒，晓行湘水春。
岸花飞送客，樯燕语留人。
贾傅才未有，褚公书绝伦。
高名前后事，回首一伤神。

[五言律诗]
老人方外人，观物又观身。
得性无今古，随时亦故新。
梅容微笑腊，柳意暗藏春。
除是同怀者，知予此语真。

[五言绝句]
松道须雨洒，山扉遣风开。
尘念自起灭，至人无去来。

[七言律诗]
世上諠哗耳不闻，烟萝深处绝人群。
岁寒弗改怜高柏，舒卷无机爱白云。
闲采药苗医故疾，旋编红叶写新文。
有人来问居山意，寂寂茆堂日又曛。

[七言绝句]
南陵水面漫悠悠，风紧云轻欲变秋。
正是客心孤回处，谁家红袖凭江楼。

[五言律诗]
出杂羊牛牧，归随鸟雀栖。
聊持数匙饭，就乞半盂齑。
浩荡凌原野，崎岖历涧溪。
闲游岂不好，客意自凄凄。

[七言律诗]
种竹千竿密复疎，菉猗深处着蜗庐。
有床自可安周易，无饭谁教典汉书。
叠嶂画屏围棐案，飞泉白练落阶除。
绝无半点功名望，一任浮云自卷舒。

[七言律诗]
朋辈凋疎重可伤，不堪歌哭献文堂。
宝灯卜夜笙箫暖，芳槛移春锦绣香。
乐事可怜蕉梦短，哀辞忽引薤歌长。
忍看玉树埋黄壤，泪湿东风酒一觞。

[五言律诗]
蜜绍方闻学，亲承太史传。
才资元近厚，辈行最推贤。
七任二千石，分符三十年。
天廷无一迹，归伴壑龙眠。

[七言律诗]
河阳苗裔有英翘，年少声名动帝朝。
月桂我欣同赐第，涧松人借此沈僚。
金牛开道秦川险，笮马来宾汉使遥。
想以刀州遇知己，便从平地上烟霄。

[七言律诗]
已许携壶就绮罗，却因风雨断经过。
不辞美酒十分劝，欲听佳人一曲歌。
掌上要观摩勒果，池中难借右军鹅。
使君独醒空回去，被冷灯青客奈何。

[七言律诗]
山人高迹若孤云，聊问太虚求所止。
昨因随风起西北，翩然远堕三隅里。
揽之不住瞥尔去，瞬息谁知几千里。
东游必定遇鸿蒙，请问无为最深旨。

[七言绝句]
过了元宵景自佳，东风轻拂酒旗斜。
江城可是春先到，已有盈街卖杏花。

[七言律诗]
山气蒙鸿衣自湿，意行曳杖穿云入。
老翠阴森万竹蟠，浮苍潋滟千峰立。
邂逅幽寻到萧寺，拊掌一笑掀百蛰。
酒醒佛火照黄昏，坐听北窗风雨集。

[七言绝句]
碧墀十二曲阑干，琼态浓醺倚欲弹。
月上海棠清荫合，罗裳深夜怯轻寒。

[七言绝句]
步趋坐立若山河，盛德华夷共咏歌。
议论偏颇真可怪，阿瞒高帝彧萧何。

[七言绝句]
劫火洞然俱坏了，随他去又不随他。
春风吹转烧痕绿，楼阁依然有许多。

[五言律诗]
水洞连风洞，精蓝两洞前。
山高易藏日，树老不知年。
板有华宗什，名留少傅篇。
烟波门外境，寂寞变桑田。

[五言律诗]
处处稻分秧，家家麦上场。
敢悲身老大，独幸岁丰穰。
酪美朱樱熟，菰青角黍香。
翛然一竹几，饱受北窗凉。

[七言绝句]
新供御马可曾骑，青鬛连钱碧玉蹄。
毎到殿前祗侯驾，金鞍卸下不闻嘶。

[七言绝句]
闻得乡人说刺桐，叶先花发始年丰。
我今到此忧民切，只爱青青不爱红。

[七言律诗]
青云宝构虽同直，白发鱼符各未归。
倚玉讵应公论许，续貂还恐邑人非。
莫辞海畔留连久，须惜天涯故旧稀。
预想明年双节召，九霄鹏翼看横飞。

[七言律诗]
至忠至朴少人知，思话胸中听者谁。
长史移家真暂住，相君为冠定他时。
道斋不废持三宝，资斧何须措一辞。
更有闲堂奉清宴，客来簷雨看围棋。

[七言绝句]
一别狮山千载期，萧条吟屋费修治。
手栽门户新杨柳，试问春风长几枝。

[五言律诗]
一雨郊圻迥，新秋榆枣繁。
田荒溪溜入，禾熟雀声喧。
烧出空槎腹，人耕废庙垣。
闲追向城客，落日隐高原。

[七言律诗]
胜游千里笑谈中，雪片梅花正仲冬。
肯向席门寻孺子，更能草具重茅容。
春风顿觉生寒谷，夜榻惟愁听晓钟。
半世坡梅门下客，乃今何幸得过从。

[五言律诗]
映日龙輴动，喧天凤吹休。
桥仙融路碧，梧野结云愁。
万叶休符衍，三年孝制修。
臣民瞻祖载，恸哭拜江流。

[七言绝句]
湖面初惊片片飞，樽前吹折最繁枝。
何人会得春风意，怕见黄梅细雨时。

[七言绝句]
叩几悲歌涕满襟，圣贤千古我如今。
冻琴弦断灯青晕，谁会男儿半夜心。

[五言律诗]
北路古来难，年光独认寒。
朔云侵鬓起，边月向眉残。
芦井寻沙到，花门度碛看。
薰风一万里，来处是长安。

[五言律诗]
盛德鸿枢后，才华日久新。
声名飞海岳，步履望星辰。
棋锐如无敌，诗成似有神。
当涂难久滞，行楫桂花春。

[七言绝句]
本身卢舍意光周，碧云间举几千秋。
被人叩诘无私答，山自青青水自流。

[五言律诗]
高门知积庆，堂上有诸郎。
礼乐非童子，诗书见义方。
经营羞弱羽，腾踏羡飞黄。
富贵由勤苦，五车安可忘。

[七言绝句]
天子封松作某官，相君复报竹平安。
梅花一点无沾惹，三友中间独岁寒。

[五言绝句]
任峻我须上，更高人亦行。
神仙虽已往，咫尺是蓬瀛。

[七言绝句]
形如枯木倚岩隈，不拟天庭降蛰雷。
忽遇东君行正令，昙华独显一枝开。

[五言绝句]
昨日枝头红，鲜鲜染人指。
今朝寻不见，已在污泥底。

[七言律诗]
星眸未放瞥秋毫，频掣金铃试雪毛。
会使老拳供口腹，莫辞亲手啖腥臊。
穿云自怪身如电，煞兔谁知吻胜刀。
可惜忍饥寒日暮，向人鹐断碧丝绦。

[七言绝句]
道士夜诵蘂珠经，白鹤下遶香烟听。
夜移经尽人上鹤，仙风吹入秋冥冥。

[七言律诗]
丹田水结黄芽起，百日养来伏火矣。
阴居阳鼎是金丹，十月养之堪服饵。
服饵由来驻颜色，容鬓不衰定心力。
卖丹卖药住人间，寿命千年人不识。

[七言律诗]
玉笥风回峡山雨，两公对床方软语。
少公一生吟样臞，长公半醉少公扶。
白头兄弟不多有，面如橘红不关酒。
紫荆花开连理枝，孝友未要时人知。

[五言律诗]
风搅桐声碎，蝼鸣鼓吹长。
半山蟾吐影，一水鉴浮光。
冷碧迎秋色，清飚借久凉。
不堪鸡唱晓，归枕报朝阳。

[七言律诗]
兄为太守两轮朱，仲泛吴人燕尾舻。
且看洞庭多橘柚，莫怀江国有枌榆。
少游山水殊非俗，老爱诗书又似愚。
百事输君休问我，风沙不比在云湖。

[七言律诗]
相君东合冒寒开，朔雪贪随乐事来。
腊信未通先漏泄，台光欲近却迟回。
势轻漫拟凌歌袖，片小才能缀酒杯。
寂寞相如孤客在，定应授简属邹枚。

[七言律诗]
珠唾银钩赠一通，炯如密雪堕寒空。
飞来数片不沾袖，剪出六花全是风。
骨冷魂清残醉里，日光玉洁晚晴中。
先生秀句今无敌，谁诵相如奏舜瞳。

[七言绝句]
小虹桥上看朝曦，云里钟山一带微。
忆在山中望宫阙，淡烟朱碧转依稀。

[五言律诗]
垂柳拂妆台，葳蕤叶半开。
年华枝上见，边思曲中来。
嫩色宜新雨，轻花伴落梅。
朝朝倦攀折，征戍几时回。

[七言绝句]
北固峰前多景楼，江山第一占南州。
单车六月海陵路，看了一番归去休。

[五言律诗]
豪气宇宙窄，健笔风雷惊。
处禈笑群虱，有酒甘步兵。
半酣百年寄，一啸千古轻。
青眼能几人，白首识此情。

[五言律诗]
鸱夷笑井瓶，同是意匠作。
拘方等归尽，放意差独乐。
往时二千石，天子偿负博。
彼视淑德侯，何堪贮糟粕。

[七言律诗]
密锁重关掩绿苔，廊深阁迥此徘徊。
先知风起月含晕，尚自露寒花未开。
蝙拂帘旌终展转，鼠翻牕网小惊猜。
背灯独共余香语，不觉犹歌起夜来。

[五言律诗]
我欲春山去，呼儿取杖藜。
弄晴方见日，吹雨又生泥。
怅望还归舍，怀思未隔溪。
会当舒此兴，花草步芳蹊。

[七言绝句]
戍卒初来自邓州，问言曾见法曹否。
祇云白发青衫者，黑瘦三分似状头。

[七言律诗]
六幅蒲帆去似飞，浪翻新涨绿沿堤。
一川水墨王摩诘，十里鶑花杜牧之。
云遶楚宫春雨后，烟笼秦树晚晴时。
人生来往情何极，江北江南酒一巵。

[五言律诗]
不到金精久，山空花自香。
殿梁唐岁月，石鼓汉文章。
洞杳多云气，崖高易夕阳。
酌泉消世虑，吾亦正徜徉。

[七言绝句]
七尺渔竿八十翁，钓丝轻袅荻花风。
功名未遂英雄老，人道磻溪即个中。

[七言律诗]
造物宁非念老生，池亭幽事悉施行。
群鱼聚散忽无迹，孤蝶去来如有情。
小硙落茶纷雪片，寒泉得火作松声。
曲肱假寐翛然寤，不为敲门梦不成。

[七言绝句]
鸟啼花发柳含烟，掷却风光忆少年。
更上高楼望江水，故乡何处一归船。

[五言律诗]
人皆乐夷涂，而惮陟崖岭。
不折彭泽腰，即摩墨氏顶。
谁能如此翁，独卧沧波冷。
寂寞诗书林，优游岁年永。

[七言律诗]
短墙疏竹小园亭，记得东风婺女城。
久酝菖蒲催祓禊，半肥梅子待清明。
桥边沙印骄骢迹，水外花藏醉客声。
年少不知身觧老，曾将豪气与春争。

[五言律诗]
月上天无云，树阴散扶疎。
秋声生寂历，凉飔满吾庐。
幸此尊有酒，敢歌食无鱼。
陶然且一醉，世间各贤愚。

[七言绝句]
连旬梅雨暗人家，甚阻支筇一径斜。
待得晴明荫新绿，追凉风帽侧乌纱。

[五言绝句]
残阳楚水畔，独吊舜时人。
不及庙前草，至今江上春。

[五言律诗]
古树枝柯少，枯来复几春。
露根堪系马，空腹定藏人。
蠹节莓苔老，烧痕霹雳新。
若当江浦上，行客祭为神。

[七言律诗]
七十人稀九十翁，数椽寒屋历溪东。
俯窥声利非吾事，自得逍遥与古同。
三叠琴心调夜月，一杯茗酌送春风。
趋庭有子明诗礼，善泽源源未可穷。

[五言律诗]
此别重伤情，寒天二十程。
弟分微禄送，儿逐蹇驴行。
雪蔽千山色，冰含万水声。
何时再相见，去去海边城。

[七言绝句]
星榆叶叶昼离披，云粉千重凝不飞。
昆玉楼台珠树密，夜来谁向月中归。

[五言绝句]
学道做工夫，正如人凿井。
一日见泉源，平生用不尽。

[七言绝句]
平生耳里三峰寺，况识峰头新主人。
借我一筇扶病去，月林松吹度纶巾。

[七言绝句]
殷勤饷酒山中客，独酌遥知懒独登。
一片闲云如可爱，清时谁曰味无能。

[七言律诗]
曾访山中支遁林，厌闻钟鼓日钦钦。
百川赴海通三岛，万籁逢秋共一音。
折戟战痕谁共吊，浮杯足迹杳难寻。
鱼峰梵呗随曹植，试听云闲鸾凤吟。

[七言绝句]
梅花已逐冻泥空，留得余香傲晚风。
春事十分财入手，只愁病眼眩青红。

[七言律诗]
微官何事劳趋走，服药闲眠养不才。
花里棋盘憎鸟污，枕边书卷讶风开。
故人问讯缘同病，芳月相思阻一杯。
应笑王戎成俗物，遥持麈尾独徘徊。

[七言律诗]
枯株独寿忆双栖，谁想天嘉蓊鬰时。
坡老诗成无继笔，阜陵书此有遗碑。
日揺槎影龙蛇断，雪缀花痕鸟雀疑。
化日可期人莫讶，柏堂不复辨荒基。

[七言绝句]
先生高卧了残冬，我亦年来不讳穷。
夜半打窗人不会，满天风雨角声中。

[五言律诗]
云散烟还合，天昏日半烘。
青山犹淡白，碧水欲轻红。
棹进欣恬浪，公无怨逆风。
回思五湖里，敢望大江东。

[七言律诗]
铿然一叶已惊秋，况复纷纷巧见投。
振槁不禁风淅淅，催寒长共雨飕飕。
洞庭波起初微脱，云梦霜髙浩不收。
舞砌穿帷不须扫，萧骚从伴逐臣愁。

[七言绝句]
天寒京洛雪依然，三拜当时有底传。
皇道无私太平日，行人犹说普通年。

[七言绝句]
十年聚首龙峰寺，一悟真空万境闲。
此去随缘且高隠，莫将名字落人间。

[七言绝句]
横行颇有壮士气，黄中似是君子人。
当年水底缘谁怒，此日樽前有许珍。

[五言律诗]
七十五松在，当年手植翁。
龙髯云满壑，鹤唳月当空。
三品非秦爵，诸郎有晋风。
夜深清籁发，归珮玉丁东。

[五言律诗]
禁序方尊宠，雍容侍紫宸。
忽惊畴昔梦，遂失老成人。
史稿留天阁，铭旌去国𬮱。
龙门宾友散，挥涕想遗尘。

[七言绝句]
画舫欲随波上下，行人先似水西东。
翠萍却是多情物，漂泊不离芳沼中。

[七言绝句]
山居剩得静乾坤，竹鼎时将柏子温。
会似赵州参得透，等闲莫与俗夫论。

[五言绝句]
昌国古要区，人物屹相望。
功名刻高崖，粟帛赐满箱。

[七言律诗]
巨灵擘画境能宽，吟似追随亦可欢。
地有此山开宇宙，天留今日会衣冠。
石交可与论千载，岁晚相期共一寒。
山外黄尘深没马，澄潭聊复倚阑看。

[七言律诗]
一剑辞家竟陆沉，梦思空向故庐深。
槎迷河汉千年恨，树隔关山万里心。
衣垢正怜贫未去，镜明忽有老相寻。
春归不与人为约，青草催诗亦懒吟。

[七言律诗]
新年已赐黄封酒，旧友仍分頳尾鱼。
陋巷关门负朝日，小园除雪得春蔬。
病妻起斫银丝鲙，稚子讙寻尺素书。
醉眼朦胧觅归路，松江烟雨晚疏疏。

[五言律诗]
山中太玉子，比日复何如。
自恨数年别，无因一寄书。
江湖惊老大，日月暗销除。
会晤无期在，凭诗问起居。

[七言律诗]
又到黄州旧雪堂，雪堂文字断人肠。
紫烟有路连桐柏，清浪何年看洛阳。
北望神州皆晋土，谁为党字岂苍王。
先王读论空流血，浩浩乾坤此话长。

[五言律诗]
客路逢寒食，划船閙水干。
娇云易得雨，暴冷不成寒。
白水连天去，繁桃触目看。
朝来有家信，稚子报平安。

[七言绝句]
无马可租冲晓去，有笻堪策趁晴行。
初程便是萧山县，喷火榴花两岸明。

[七言律诗]
蹇步媻珊到竹溪，病眸眩瞀乱金篦。
清风满座无尘事，遗墨盈编有旧题。
久羡山人居水北，今知诗社续江西。
醉吟跌宕谁能写，髣髴琳瑯识介圭。

[七言绝句]
禁苑茫茫尽日吹，桃红李白祗青枝。
唯余阿醋偏骄妬，不畏封家十八姨。

[五言绝句]
报恩须烈士，拂意是忠臣。
君看倾邪辈，哨哨似妇人。

[七言绝句]
非贤幸脱龙蛇岁，上圣应怜虮虱臣。
忆与政和同度岭，朝来已点四年春。

[七言绝句]
此生无复望生还，一死都归谈笑间。
大地皆为肝血污，好收吾骨首阳山。

[七言绝句]
森森古木荫方池，池上秋来一夕知。
坠叶沉波青彻底，倚栏无事看鱼嬉。

[五言律诗]
汉皇敦故友，物色访严生。
三聘迨深泽，一来遇帝庭。
紫宸同御寝，玄象验客星。
禄位终不屈，云山乐躬耕。

[五言律诗]
绮阁云霞满，芳林草树新。
鸟惊疑欲曙，花笑不关春。
山对弹琴客，谿留垂钓人。
请看车马客，行处有风尘。

[七言绝句]
安能屈指计封侯，西日东风见白头。
信是色身非我有，若论身外更悠悠。

[五言律诗]
朝起视事毕，晏坐饱食终。
散步长廊下，卧退小斋中。
拙政自多暇，幽情谁与同。
孰云二千石，心如田野翁。

[七言绝句]
天竺横分景色宽，园林初日破朝寒。
兴阑欲下山腰去，野径萦回路百盘。

[七言律诗]
岊亭邂逅又轻离，时事更翻几局棋。
游宦明知同旦过，出山聊复救朝饥。
屠龙笑我真何用，跃马追君已落迟。
却有一般劣相肖，兰阶晚始长琼枝。

[七言律诗]
嘉平纪月近正端，时雪时旸轸念宽。
云色乍收银阙角，月华徐转彩旗竿。
映阶积素光相射，迎吹余花舞向阑。
最是三农知岁乐，欢欣无复叹祁寒。

[五言律诗]
杰阁侵霄汉，宸章焕壁奎。
内庭颁宝宴，中使揭璇题。
信誓山河固，厖恩雨露低。
寒儒倚天禄，目断五云西。

[七言律诗]
平生耻为一身谋，枘凿方员两不投。
虮虱但知贪肉食，醯鸡何足语天游。
雪余自闭袁安户，月皎时登王粲楼。
更得吾人诗句好，当知此乐与天侔。

[七言律诗]
北榭风轻爽醉襟，天涯摇落对登临。
一篙寒浪船移浦，千尾残阳鸟赴林。
倦客亭臯时远笛，早寒墟里渐疏碪。
凭栏不觉休边角，暝气苍茫失半岑。

[七言绝句]
早同短李客南康，晚识渠家玉润郎。
自笑头颅并目睫，依然如鼠复如麞。

[七言绝句]
三年一榻占清闲，门外苍然是种山。
步月迎风行乐地，从今应入梦魂间。

[七言绝句]
五更人语起江城，歌笑喧喧天欲明。
酌酒寿君但一醉，百年珍重是人情。

[七言律诗]
高材博识服簪绅，玉树瑶林绝点尘。
氏族源流推肉谱，春秋褒贬藉调人。
膝间韵磬传山水，枰上枯棋战楚秦。
妙处不传今已矣，遥瞻遗像泪沾巾。

[五言律诗]
暖地难为雪，春天易得晴。
落梅狂客意，啼鸟故园声。
愁乐从他事，湖山寄此生。
愿将身与世，浑似柳梢轻。

[七言律诗]
玄晏先生已白头，不随鹓鹭狎群鸥。
元卿谢免开三径，平仲朝归卧一裘。
醉后独知殷甲子，病来犹作晋春秋。
沧浪未濯尘缨在，野水无情处处流。

[七言绝句]
拥麾犹愿富腰钱，千古相传跨鹤仙。
莫笑昔人空觊望，后来人欲更熏天。

[七言律诗]
西晋楼船下益州，金陵王气黯然收。
千寻铁锁沈江底，一片降旛出石头。
人世几回伤往事，山形依旧枕江流。
今逢四海为家日，故垒萧萧芦荻秋。

[五言律诗]
甘泉献赋人，流落浙江滨。
自叹三年谪，归来万事新。
铨衡时进对，户牖日相亲。
明主方思贾，非徒问鬼神。

[五言律诗]
危桥横古渡，村野带平林。
野骛寒塘静，山禽晓树深。
雨微风矗□，云暗雪侵寻。
安道门前水，清游岂独吟。

[七言律诗]
壁字尘埃四十年，满堂还喜会群贤。
是非不用论今昨，礼乐从知有后先。
酒外山川如动色，诗成金石迭相宣。
分阳令尹强人意，乡饮彬彬更可传。

[七言绝句]
虽是同居元自住，若言自住又交参。
十成有转移身句，倒跨须弥一二三。

[七言律诗]
蒲节殊乡借楚夸，遶城社鼓不停挝。
争歌神曲羞溪藻，遥送瘟船滚浪花。
世上莫非儿戏事，江头无奈客思家。
西湖今夜笙歌月，凉拥红莲灿落霞。

[七言绝句]
考官蔡兹取三策，三奏赏音汪应辰。
天下未尝无识者，近来识者亦无人。

[五言律诗]
青青陌上草，秋徂故应省。
疾风试飘叶，寒露犹湛颍。
冰霜来无时，尔命讵坚永。
滋蕃奈尔何，咄咄临此景。

[七言律诗]
水余枯枿尚栖苴，催促征夫趁晓鸦。
细路缭山穿乱石，轻舆掠树得飞花。
柔桑弥望两三里，修竹深藏四五家。
径处不容行客恋，可怜一步一天涯。

[五言律诗]
水尽露嵌嵚，红尘杂市音。
西来天日远，东望白云深。
塔□中流见，渔灯半夜沉。
烟波竞名利，应负指桐心。

[七言律诗]
心如金石气如虹，整顿乾坤指顾中。
挽去暂成调鼎事，归来还作钓璜翁。
东山胜践今人见，西洛耆年几客同。
圮上一编浑未用，赤松那得便从公。

[七言绝句]
雨入南枝玉蕊皴，合江云冷冻芳尘。
司花好事相邀勒，不著笙歌不肯春。

[七言律诗]
未肯归耕负郭田，举杯方欲问青天。
乡心固忆张翰鲙，壮志还思祖逖鞭。
政化一番新事业，春风千里頼陶甄。
男儿得遇人知己，愿听鸡声夜不眠。

[七言律诗]
近闻怒发欲冲冠，便有骅骝懒驾鞍。
入洛几年为计密，擎天八柱果谁安。
力排魏阙扶公论，人谓膺门出好官。
犹幸甘陵无部党，不然世事不堪看。

[七言绝句]
当时护跸此盘旋，倒指重来仅十年。
决策迁都言漫切，自怜微力莫回天。

[七言绝句]
湖水相连月照天，鴈声嘹呖搅人眠。
昔年曾到枫桥宿，石岸傍边系小船。

[七言绝句]
玉颗珊珊下月轮，殿前拾得露华新。
至今不会天中事，应是嫦娥掷与人。

[五言律诗]
牛羊归近篱，鸟雀喧前林。
天旷白露下，皓月吐东岑。
呼儿掩柴门，孤灯茅屋深。
欲寐问故裘，中夜霜气侵。

[七言绝句]
算来此亦是寻常，不比其他味较长。
孔子弦歌颜子乐，大家相见没商量。

[七言律诗]
惊风急雪不胜寒，苇索桃符岁事残。
里巷杯盘喧半夜，儿童灯火守更阑。
年催老色归须鬓，诗引穷愁入肺肝。
无复斑衣颂椒栢，只将泪血洒毫端。

[七言律诗]
惜春将尽自徘徊，巷馆残阳户半开。
芳树更无鶑舌语，故巢空有燕归来。
音书杜绝家千里，愁愤消磨酒一杯。
地狭长沙何所适，行谣方忆摘杨梅。

[七言律诗]
忆昔新亭敞玉霄，使君髯舅意飘飘。
春风潋滟黄金琖，明月参差紫玉箫。
歌吹旧踪空草木，风流闲话属渔樵。
凭栏无限凄怆意，寂寞寒江落暮潮。

[五言绝句]
一息营升斗，留翁寂寞滨。
白头携暮子，来作祝尧人。

[五言律诗]
日出天开眼，云收见物华。
不餐还自饱，无酒却须赊。
绿遍千丝柳，红添几树花。
如何酬造物，烂醉是生涯。

[七言律诗]
九年奔走祇思闲，归梦时时堕故山。
已媿演纶词禁上，更堪曳履侍臣闲。
官曹顾我空无补，世事惟君了不关。
但欲相从游物外，不应久此玷清班。

[七言律诗]
西北遮胡晋部疆，更烦儒将下文昌。
久调玉铉三司贵，出倚金城万里长。
唐亩岁丰禾自合，汾波秋景草应黄。
须知外警从兹罢，闲杀边邮赤白囊。

[五言律诗]
借问愚公谷，与君聊一寻。
不寻翻到谷，此谷不离心。
行处曾无险，看时岂有深。
寄言尘世客，何处欲归临。

[五言绝句]
村醉黄昏归，健倒三四五。
摩娑莓苔背，嗔我惊尔不。

[七言律诗]
碧虚飞信入蓬莱，约我骖鸾伴侣来。
蔼蔼祥云射虹渚，缤缤香雾下龟台。
喜乘莲叶经琼海，笑指梅花荐玉杯。
圣算自应天地久，蟠桃不计几回开。

[七言绝句]
古来名士都如此，后世虚浮类鄙之。
頼有晦翁高著眼，青青巨竹荫簷楣。

[七言律诗]
茅屋阴多麦化蛾，西山云重雨流禾。
未闻回也改其乐，解道虞兮奈若何。
身与前村孤堠远，泪随流水一溪多。
文章生世元无力，半岁边城伴枕戈。

[五言律诗]
极目三峨顶，浓岚切沓冥。
宦心甘似水，亲髪己如星。
寿几陪春斝，吟斋息昼铃。
何须二千石，旟隼衒丹青。

[七言律诗]
朱浪山春啼杜鹃，溪南溪北刺舠船。
人生几度年三十，世路重逢事百千。
客已倦游今老矣，君须揖别故凄然。
从容有问居闲意，为说湖庄水一川。

[五言律诗]
珍符开瑞玺，象服备袆褕。
德盛仪千载，名尊母两朝。
流风厚麟趾，賸馥播桃夭。
羽卫今何处，云深惨莫招。

[七言绝句]
处变安常两不同，圣心天地与为公。
要知授受精微处，不问亲疎共一中。

[七言绝句]
一自梅边惹著春，山川草木顿精神。
晚来风起香无际，认得香根有几人。

[七言律诗]
吟罢随州路口诗，先生书剑此东之。
边城它日无斯士，病叟中年惜所知。
出处如今方永隔，逢迎何处是前期。
故人若问孙文宝，闭户焚香读坎离。

[七言绝句]
莲脸薄，柳眉长，等闲无事莫思量。
每一见时明月夜，损人情思断人肠。

[五言绝句]
山翠围裘领，谿声响佩环。
终年无俗客，不用掩松关。

[七言律诗]
骎骎镜里鬓霜侵，偶占溪东十亩阴。
风雨四时无尽藏，松篁终夜有余馨。
家藏为米难糊口，日课除诗罕用心。
谁说仓曹任窖谷，近来家富屡千金。

[七言绝句]
居止年来如传舍，构堂珍重主人情。
浮生行止谁能计，苟合真须学子荆。

[七言绝句]
取意竹依窗密促，自开花照眼鲜明。
老僧踏遍诸方路，花竹相看世外情。

[五言律诗]
遽委飞干运，应开出震符。
子方批凤尾，天已下龙胡。
遏密思尧治，讴歌启舜图。
只留勤俭德，千古亘三无。

[五言律诗]
地想浯溪近，舟逢怪石多。
平生真到此，重九合如何。
我解伊吾读，君能欵乃歌。
风从两崖下，江水忽生波。

[七言绝句]
百花看遍莫如梅，更向群芳缺际开。
寒冷怕行门外路，为渠踏雪过山来。

[七言律诗]
门前籍籍草生径，堂上熙熙气吐春。
遮眼图书聊度日，放情丝竹最关身。
年来冯脱乌皮几，客去时干漉酒巾。
卜筑城中移榜就，休心便作广陵人。

[七言律诗]
日转西轩小雾开，羲皇高兴伴风来。
层云气润犹蒸础，残电光微不应雷。
曲沼清浑鱼对跃，暮帘明灭燕双回。
凭高更结京华恨，魂遶梁园旧吹台。

[七言律诗]
重九萧条秋已深，登高更在蜀江浔。
黄花未肯趁时吐，白酒祇如常日斟。
绝塞烟云长满目，故园风物愈关心。
须凭酩酊酬佳节，追感齐山不浪吟。

[五言绝句]
升天虽可喜，削地已堪哀。
早知守厕去，何须拔宅来。

[七言律诗]
闻君买宅洞庭傍，白水千畦插稻秧。
生事已能支伏腊，岁华全得属文章。
骞飞灵凤知何暮，蟠蛰蛟龙未可量。
莫以江山足清尚，便收才业傲虞唐。

[七言绝句]
五夜钟声上直时，焚香重熨早朝衣。
裹头殿直催排立，等候君王出木围。

[五言律诗]
群山关设险，高屋昼多阴。
晴岚度丘壑，疏翠上衣襟。
琴声有成亏，画手随浅深。
不如陶谢辈，著句写登临。

[七言绝句]
髀肉丰腴鬓发疎，将军健饭待何如。
七禽不了中原事，羞读君王问劳书。

[七言绝句]
昆阆乘沙不可攀，蓬莱涉海去无还。
宁知胜绝神仙境，近在青林绀宇间。

[七言绝句]
垂钩不似迷津客，张网诚非待兔人。
半夜乌鸡何处去，天明吞却玉麒麟。

[七言绝句]
两山风雨故留寒，九陌香泥苦未干。
开到海棠春烂漫，担头时得数枝看。

[五言绝句]
今朝七月五，打鼓普请看。
万里无片云，犹欠一大半。

[七言绝句]
津津爽气贯眉目，十五男儿万里身。
笔下倒倾三峡水，胸中别作一家春。

[七言律诗]
去岁初从海上回，重阳相与醉髙台。
那因寇盗迁南土，阻插茱萸共一杯。
老矣但思情话切，跫然更望足音来。
黄花也解知人意，故向篱边未肯开。

[七言绝句]
如如寂灭自无情，一句从来本见成。
舌运广长元不间，雪峰相见望州亭。

[七言绝句]
大学真儒耻小成，一源体用要流行。
当知万物备于我，直自修身至治平。

[七言绝句]
问我来朝南内南，便从花底趁朝参。
新诗犹作江西集，为带筠州刺史衔。

[七言律诗]
望江亭上望桐江，烟水茫然隔锁窗。
擢第蚤同丹桂树，从军俱在碧油幢。
天遥皓月人千里，书托红鳞锦一双。
开府时多家令瘦，酒旗犹恐未相降。

[五言律诗]
路峻山穷顶，岩低木露梢。
半天修日观，一室分枝巢。
帆去归渔市，钟来报寺庖。
世闲荣悴事，寒暑转烟郊。

[七言绝句]
立志嘐嘐必致君，四方观听一时新。
周家道备骊戎变，流俗元来不误人。

[五言律诗]
新年垂柳色，袅袅对空闺。
不畏芳菲好，自缘离别啼。
因风飘玉户，向日映金堤。
驿使何时度，还将赠陇西。

[七言律诗]
再造功成不自居，玉墀长见咏归欤。
青山流水看无厌，燠馆凉台兴有余。
天子时时思旧德，苍生日日傒新除。
黑头便上锋车去，遥想槐庭席正虚。

[七言律诗]
秋风燕雀正关关，忽见篱边菊又斑。
寒雁自知霜露重，海鸥常伴水云闲。
百年往事丹心里，千古声名直道间。
此意属公须慷慨，晚云成雨便归山。

[五言绝句]
三篱盖驰道，风烈一无取。
时见牧牛童，嗔牛吃禾黍。

[五言律诗]
旧雪才追送，新梅又作繁。
欣逢上林雁，聊免管城冠。
酒债多多在，诗盟久久寒。
忽思十年事，有枕不能安。

[七言律诗]
天意阴晴冻未分，忽惊璧璐散纷纭。
梅花露白难夸客，麦本藏青预策勋。
野水断流鱼入椮，江云垂地鴈迷群。
太平天子新鸿号，感召端由叶气薰。

[七言律诗]
霜雪林头又绿稠，乾坤生意几时休。
人情葵扇炎凉态，世路瞿塘上下舟。
鳖跛未输蚿百足，茅封不敌橘千头。
细看不似吾儒业，一片书田或有秋。

[七言绝句]
妙峰孤顶无知识，百十城游丧善财。
楼阁若还弹指见，分明有眼不曾开。

[七言律诗]
牛乳抨酥瀹茗芽，蜂房分蜜渍棕花。
旧知石芥真尤物，晚得蒌蒿又一家。
疏索乡邻缘老病，团栾儿女且喧哗。
古人不下藜羹糁，斟酌龟堂已太奢。

[七言绝句]
皎月流辉千嶂冷，泥牛徐步出云烟。
玄徒若问西来意，直指胞胎未具前。

[五言绝句]
有解却成非，犹未尽离微。
一体含法界，无知无不知。

[五言绝句]
竺土之大仙，今日告涅槃。
鹤林之米子，当下得枯偏。

[七言绝句]
紫坛曾从奠琳琅，亲被天人玉冕光。
今日黄州山下寺，五更闻雁满霜林。

[七言绝句]
尘沙终日意昏昏，落日炊烟又一村。
客子倦游求止宿，主翁搔首更无言。

[七言绝句]
传柑归遗惹天香，折桂重看膝上郎。
贝叶经中空世念，菱花镜里谢宫装。

[七言绝句]
放缆山溪一叶轻，树头半落半犹青。
竹间飞下双㶉𫛶，天作人间小画屏。

[七言律诗]
闲居却笑俗人忙，又欲移门向野塘。
午爨松脂粘斧腻，晓行云气湿衣凉。
长生瑶草成丹药，万岁灵藤结紫香。
林下知心时有月，黄昏相伴入藜床。

[五言律诗]
山城夜来雨，卧病惜残春。
暗暗鸟啼树，飘飘花去人。
地偏佳客断，官冷酒钱贫。
乘兴还骑马，田家乐更真。

[七言绝句]
横刀长揖紫廷中，健者宁须属董公。
郿坞然脐直假手，始知天下有英雄。

[五言律诗]
飞雨欲迎旬，浮云已送春。
还从濯枝后，来应洗兵辰。
气合龙祠外，声过鲸海滨。
伐邢知有属，已见静边尘。

[七言绝句]
水边秋草暮萋萋，欲驻残阳恨马蹄。
曾是管弦同醉伴，一声歌尽各东西。

[七言律诗]
见说灰斋只数椽，先生燕息此于焉。
声名应耻暂时热，喜怒端知不复然。
春到岂无繁杏火，日高惟有篆炉烟。
清幽此外万缘冷，笑杀人间百虑煎。

[七言律诗]
道人渇饮石缝浆，须髯墨黑两颊光。
或云公是伯休那，又疑楚有接舆狂。
倒骑白鹿渡湘水，独识老翁跳玉堂。
他年卖药长安市，乞我仙人不死方。

[七言绝句]
功成归去作飞仙，箬下遗丹不浪传。
千载岂皆无遇者，要须种植验前缘。

[七言绝句]
空诗羞涩送君行，老病难堪叙别情。
天假吾年未填壑，它时犹及问归程。

[七言绝句]
江客柴门枕浪花，鸣机寒𫇛任呕哑。
轻舟过去真堪画，惊起鸬鹚一阵斜。

[五言绝句]
口爽哀滋味，深思命本根。
心邪迷妄相，圣法教中言。

[七言律诗]
东风昨夜到林塘，千骑初临绿野堂。
乐里何烦丝竹韵，座间自有雪梅芳。
民安竟夜户不闭，海静无波帆稳张。
趁此清平同一醉，金瓯已覆颍川黄。

[五言绝句]
万木惊霜风，千林著秋色。
堪笑寒山子，到处觅不得。

[七言绝句]
引睡文书堆棐几，穿帘燕子拣梅梁。
好风弄袖湖山近，陇亩摇春禾黍香。

[五言绝句]
狗子佛性无，门上钉桃符。
千邪俱不入，百怪尽消除。

[七言律诗]
文学渊源百行余，浮夸深陋汉相如。
性灵偏爱居山水，才大难堪奉简书。
毛义仕来身暂屈，扬雄老矣计全疏。
强颜微禄营甘旨，已约烟霞共结庐。

[七言律诗]
春风共载扬州路，屈指都疑梦夜阑。
可是重来俱白发，只堪归去却黄冠。
为郎我頼文书少，作邑君逢政令宽。
自古江山胜尘土，莫轻故步爱邯郸。

[五言绝句]
凫鹥踏波舞，树色接横塘。
远近蘼芜绿，吴宫总夕阳。

[七言绝句]
禽言自是不分明，谁信西川帝子灵。
千古传讹无订正，至今春晚误人听。

[七言绝句]
梅兄住在水之滨，五柳先生便有云。
传语林逋须著让，堤边风景要平分。

[七言绝句]
千古城头白鹭亭，鹭飞长是满江汀。
如何览德辉台上，只有台存凤不灵。

[七言绝句]
日下龙楼禁漏疏，朝衣犹自覆熏炉。
五房人退文书静，闲看河州瑞麦图。

[五言律诗]
适楚岂吾愿，思归秋向深。
故人江楼月，永夜千里心。
叶落觉乡梦，鸟啼惊越吟。
寥寥更何有，断续空城砧。

[七言律诗]
霜风瑟瑟卷梧蕉，燕处超然夜寂寥。
羽客信来丹鼎具，石淙梦断水声遥。
赤松作伴谁当见，黄鹄高飞未易招。
剑履终身定何益，勤劳付与沛中萧。

[七言绝句]
剩水残山觉范诗，泛然孤棹去何之。
倚樯吟啸元无忤，谁信今朝无早炊。

[五言律诗]
姹女矜容色，为花不让春。
既争芳意早，谁待物华真。
叶作参差发，枝从点缀新。
自然无限态，长在艳阳晨。

[五言绝句]
门外春将半，群芳鬭盛时。
邻家有庭柏，诸祖共相知。

[七言律诗]
瘴雨蛮烟昼不开，问君底事亦南来。
外台总计慙无术，内府输珍信有才。
我去鴈峰同北乡，子行梅岭带春回。
故园花竹平安否，何日从容共一杯。

[五言律诗]
方池纳明月，坐看云影移。
孤光动寒碧，一洗摇落悲。
耽耽吾丧我，役役子为谁。
往来皆外物，妙质何曾亏。

[七言绝句]
此理分明见各偏，何时讲习到同然。
寄书好与随庵道，千里元来共一天。

[七言绝句]
一坞闲云懒出关，惭无肤寸雨人寰。
君今占断云间卧，却笑游云未得闲。

[七言绝句]
八十年中常浩浩，宏开肆货摩尼宝。
也无一个共商量，不是山僧收铺早。

[五言律诗]
新家浙江上，独泛落潮归。
秋水照华发，凉风生褐衣。
柴门嘶马少，藜杖拜人稀。
惟有陶潜柳，萧条对掩扉。

[七言律诗]
重阳独步上层岩，目断吾疆尚载瞻。
人世只能愁杜牧，菊花岂解忆陶潜。
吟无旧友辞多感，饮为佳辰量倍添。
旅宦七回逢此节，旋销壮岁似磨镰。

[五言绝句]
一夜好风吹，新花一万枝。
风前调玉管，花下簇金羁。

[五言绝句]
老景欢悰少，看花偶出嬉。
相随惟一肩，锦伞欲何施。

[七言律诗]
买僮贷宅愈迂疏，颖士皆能讲旧庐。
典学前闻质郯子，天人定胜取申胥。
未应孤负囊中笔，粗尔消磨架上书。
借问棼丝谁任理，岂惟短发每晨梳。

[七言绝句]
岭入青天不可梯，六飞到此尽遭迟。
异哉犹有秦皇马，回向庭前化鹿儿。

[七言律诗]
犹余残雪凝山椒，已见新春上柳条。
引领不能成面别，寄诗空欲减魂消。
为言民社迁官重，莫叹湖湘去路遥。
早向县廷舒所欲，如君风迹定翘翘。

[七言律诗]
露满中庭月满天，秋来怀抱转凄然。
客程恨不日千里，归思乱如云一川。
故国伤心那忍说，遗民望眼几回穿。
当家旧事堪垂泪，海上看牛十五年。

[五言律诗]
连日雨滂沱，闾阎应甚苦。
慨念乐隠翁，萧然坐环堵。
术业岂不精，一寒乃如许。
请君姑置之，对妇酌芳醑。

[七言绝句]
抛了天官作散仙，却来云外种琼田。
洞中日月无拘管，闲引青龙耕翠烟。

[七言律诗]
簷桷纵横仅满筵，维摩病室故萧然。
焚香静扫床前地，宴坐超观物外天。
容膝不妨元亮醉，下帷谁识仲舒贤。
白头千里来相就，知是吾儿几世缘。

[七言律诗]
清暑钱塘舶趠风，潮随帆影度空蒙。
不妨放浪江山外，应笑驱驰朝市中。
年少绿衣宜养志，时平黄卷合书功。
南来桐树雕零甚，喜子清扬趣不同。

[七言绝句]
土蚀菱花有微窍，悬向秋堂光照耀。
写出人人妍丑姿，西施始免嫫母笑。

[七言绝句]
僧会西来始布金，常闻足磬伴潮音。
江南古寺知多少，此寺独应年最深。

[五言律诗]
槿篱山下屋，桐帽水边村。
遗子方寸地，传家廿四言。
芳荪生夕秀，衰柳带秋昏。
千古堂堂恨，青云落泪痕。

[五言律诗]
苕水固多胜，吾州亦可邻。
卜居虽匪旧，取友不妨新。
佛屋从堪寓，溪亭更可人。
莫嫌鹅鸭恼，最喜鹭鸥驯。

[七言绝句]
万里云涛海峤秋，倩人扶上黑云兜。
一帘新雨西楼晚，卧听乌衣说旧愁。

[七言律诗]
除书喜动荐绅颜，穏上天池刷羽翰。
诗似少陵多教化，文从太史有波澜。
王庭看折朱云槛，儒巷闻弹贡禹冠。
兄弟相知夫岂敢，会怜流落久江干。

[七言绝句]
白云深处是吾家，山市归来日影斜。
独立前村聊送目，孤村流水闹寒鸦。

[七言绝句]
湖蜜青房蛹剥琼，沼犀紫觝脑藏冰。
先生病暑无多酌，堆饤金柈作么生。

[五言律诗]
日日湖边路，频来我不嗔。
故山无百里，客舍遂三春。
红落含桃过，青垂小杏新。
光阴花委地，飘泊燕依人。

[五言律诗]
雁以无能亨，鼠以有技穷。
古来达生者，神不驰其胸。
物或似而非，藁本夺芎䓖。
臧否何间然，吾师阮生风。

[七言绝句]
鸳鸯相见不相随，笼里笼前整羽衣。
但得他时人放去，水中长作一双飞。

[七言绝句]
织篱为界编红槿，排石成桥接断塍。
野老生涯差省事，一间茅屋两池菱。

[七言律诗]
燕寝深凝自在香，苍髯扶病玩流光。
桃符历日又新岁，粔籹燋糟非故乡。
灯影参差棋溅雹，酒行杂遝剑横霜。
武侯遗憾谁当洗，夜半衔枚入凤翔。

[七言绝句]
治国宜将治圃看，垦除容易整齐难。
沼泉莫放源头浊，种竹先教地步宽。

[五言律诗]
不作伾文客，投闲可得辞。
高名真自累，了事竟成痴。
到底须良匠，非渠更阿谁。
莫嫌风雪恶，要试岁寒枝。

[七言律诗]
离骚仅得比痛饮，旨酒何曾废善言。
因病细斟尤有味，无人独酌亦成欢。
何须巾漉醅浮螘，不待杯邀月入樽。
但看井眉瓶作土，鸱夷仍自稳随轩。

[五言律诗]
天道宁殊俗，慈仁乃戢兵。
怀荒寄赤子，忍爱鞠苍生。
月下琼娥去，星分宝婺行。
关山马上曲，相送不胜情。

[七言律诗]
江流不知几曲折，但见远树合复分。
上滩下滩橹声急，眠沙白鸥如不闻。
山行畏迟舟欲速，试较里程翻诘曲。
都缘归计失平章，端恐青山笑人俗。

[七言律诗]
琼佩霞裾云锦裳，胸中指塞贮琳瑯。
词章莫测波澜阔，谈笑惟图书传香。
与我多应邻臭味，于人宁有别肝肠。
一州斗大非公处，早晚催归白玉堂。

[七言绝句]
稗官九百起虞初，过眼宁论所失诬。
午枕黑甜君所赐，持还深媿一瓻无。

[五言绝句]
专报熙丰怨，宁论爵齿高。
可怜五朝老，双泪落斋旄。

[七言绝句]
弃臣悠悠朱墨笔，凋年忽忽道涂衣。
博崔赵李久寂寞，乙马甲班谁是非。

[七言绝句]
呢喃不听一年余，又见双飞向竹庐。
翻笑人间湖海客，重来仍占故巢居。

[五言律诗]
九派寻阳郡，分明似画图。
秋光连瀑布，晴翠辨香𬬻。
才子厌兰省，邦君荣竹符。
江城多暇日，能寄八行无。

[七言绝句]
出山似与高人别，回首时时一怅然。
它日再来缘要熟，遍题名姓绿岩边。

[七言律诗]
闭门那复赋三都，传世何妨强著书。
东海遗荣行路叹，南山归隐故人疏。
尚平婚嫁无余累，摩诘身心即净居。
六十挂冠虽早计，绝胜衔索泣枯鱼。

[七言律诗]
野趣池头莲正香，潩泉亭上水生凉。
有时并舍闲题句，尽日荒园浪举觞。
隘巷泥涂谁下榻，一楼风雨自移床。
青衫白发今何事，苦恋明时在帝乡。

[五言律诗]
可贵天然物，独一无伴侣。
觅他不可见，出入无门户。
促之在方寸，延之一切处。
你若不信爱，相逢不相遇。

[七言律诗]
怀印徒行尚故衣，邸中掾史见犹疑。
千人上冢乡关动，五马行春雨泽随。
醉里坠车初未觉，道中破甑复谁悲。
西行漫遣亲朋喜，早赋陶翁归去诗。

[七言绝句]
爱战将军未白头，寸心犹自不忘忧。
华夷百岁兴亡事，一夜同君说蔡州。

[七言绝句]
帝子吹箫上翠微，秋风一曲凤皇归。
明年七月重相见，依旧高悬织女机。

[五言律诗]
大布君能衣，始知蚕口非。
冢间容一榻，身外但三衣。
护戒避生草，浄心观落晖。
寂寥能自守，今世固应稀。

[七言律诗]
驾雨颠风过即虚，杀风急雨有还无。
云山奔走无停住，岸树欹斜不要扶。
船底石声知浅水，沙头笠影倦牵夫。
金台祇在横山背，便到金台也日晡。

[七言律诗]
珠玉相辉媿我形，正如朽壤附云亭。
宦情已比春云薄，交义犹期老柏青。
坐久北窗号过雁，谈余荒戍咽疏铃。
知君不厌寒宵景，世上风霜已屡经。

[五言律诗]
兴来无远近，吾得及春游。
江月谁人影，山光落钓舟。
树交花两色，石横水分流。
天外猿啼处，数峰生暮愁。

[五言律诗]
池亭沈饮徧，非独曲江花。
地远路穿海，春归冬到家。
火山难下雪，瘴土不生茶。
知决移来计，相逢期尚赊。

[七言绝句]
结绮高宜眺海涯，上凌丹汉拂云霞。
一千朱翠同居此，争奈恩多属丽华。

[五言律诗]
年年曲江望，花发即经过。
未饮心先醉，临风思倍多。
三春看又尽，两地欲如何。
日望长安道，空成劳者歌。

[七言绝句]
手不题诗已数年，砚砖相伴学枯禅。
为君蘸湿玄晖笔，写出江山雪后天。

[五言律诗]
过眼夕阳雨，满襟寒食风。
鸣禽说春事，暖树落嫣红。
杯莫频停手，花令解笑侬。
人生不相见，可忍更匆匆。

[五言律诗]
往往到城市，得非征药钱。
世人空识面，弟子莫知年。
自说能医死，相期更学仙。
近来移住处，毛女旧峰前。

[七言绝句]
尺许新条长杏栽，丈余斑笋出墙隈。
浪愁草草酴醾过，不道婷婷芍药来。

[五言律诗]
薪粲常相迫，衾裘本自单。
至分惊屡改，去住觉俱难。
愁与思妨寐，霜兼雪倍寒。
百年谁不尽，一夕独堪叹。

[七言绝句]
自得城隅水北居，西湖幽讨句全疎。
今朝掩簿抽身出，更向谁边不一书。

[五言律诗]
子美转同谷，灵均怀此都。
修名千载短，多难一臣孤。
天意终难料，心期自不渝。
西风吹更急，萧索间泉途。

[五言律诗]
去年白玉花，结子深林间。
小憩藉清影，低颦啄微酸。
故人不复见，春事今已阑。
绕树寻履迹，空余土花斑。

[五言律诗]
父子相为命，淮乡望海隅。
谁非牛舐犊，心羡燕将雏。
彩服藏书蠹，青春负隙驹。
营营温饱计，犹恐未良图。

[五言律诗]
几树柳阴合，空阶一半遮。
破琴长在壁，老鹤不离家。
客至时供茗，官闲吏管花。
有时成独步，门外看蜂衙。

[五言律诗]
讣至聋三日，悲来赎百身。
太丘州里化，伯起子孙贫。
零落欧门士，消磨濮议人。
殷勤赍掬泪，一洒素车尘。

[五言律诗]
奔峭背赤甲，断崖当白盐。
客居愧迁次，春酒渐多添。
花亚欲移竹，鸟窥新卷帘。
衰年不敢恨，胜概欲相兼。

[七言绝句]
青山如马怒盘旋，错认林花作锦鞯。
君不据鞍朝玉帝，岂宜长作市门仙。

[七言律诗]
短鬓元知不久青，况开九帙数余龄。
全家共保一忍字，累世相传三住铭。
时泛孤舟过梅市，却穿双𪨗上兰亭。
拥炉莫恨无僧在，满院松风要细听。

[七言律诗]
岁晚凄凉冰雪晨，頺垣破屋镜湖滨。
浮生亦念古有死，壮气要使胡无人。
黄卷展残三太息，绿尊酌罢一嚬伸。
躬耕不预差科事，犹向清时作幸民。

[七言绝句]
鱼惊鼓吹寒犹出，乌避旌旗去肯留。
顾我才疏何所用，空将行李慁清幽。

[五言绝句]
戚戚蛬吟苦，茫茫水驿孤。
日衔山色莫，霜带菊丛枯。

[七言律诗]
海邦临抚忽频年，恺悌宜民德化宣。
久恋阙庭心自往，乍归帷幄席应前。
盐梅好去陪三事，风月还须记九仙。
圣主从容问幽仄，为陈衰病老林泉。

[五言绝句]
古木闽州道，驱羸落照间。
投村碍野水，问店隔荒山。

[五言律诗]
跌宕欲忘形，溪园半醉醒。
静看猿哺果，闲爱鹤梳翎。
矮榻水纹簟，虚斋山字屏。
更须新月夜，风露对青冥。

[五言律诗]
一别三年久，重来两鬓苍。
瘦笻扶蹇步，新茗搅枯肠。
得句情还适，逢人话颇长。
湖山元不改，丧乱我心伤。

[七言律诗]
万仙同驾碧云翔，容与人间散异香。
梅似前贤长隔世，酒真同气莫相忘。
流鶑梦断惊风雨，落月魂销映雪霜。
春暖日长无一事，飞花片片倚胡床。

[五言律诗]
昧旦鸣珂路，春朝禁殿班。
方看分宝玉，何意作丘山。
燕入风荣舞，花开日笑颜。
空余杜陵泪，一为汉中潸。

[五言律诗]
萧然傲环堵，心性嬾衣裳。
匝坐定何许，井井书满床。
我每不欲去，鼻观无尽香。
未始有寒暑，彼哉自炎凉。

[七言律诗]
天柱新诗缺嗣音，几回开卷静披寻。
眇绵今古乾坤大，盘亘华夷海岳深。
每爱踌躇兴事意，不将勉强会天心。
中原未必生涯尽，只恐吾人老自侵。

[七言律诗]
竹皮狗尾粗斓斑，神虎门前兴已阑。
每恨误身诚可溺，殆将苴履不须弹。
数茎渐觉胜簪怯，一免当知复冠难。
柱后惠文非所志，宁从子夏学酸寒。

[七言律诗]
相业如何不到头，诸公历历颂伊周。
梦迷葛岭酣歌夜，鬼哭樊城血战秋。
误国正须忧大厦，覆师宁忍驾孤舟。
木棉庵里催归魄，谁掩湖山富贵羞。

[五言律诗]
昔在炎运终，中华乱无象。
酆郊赤乌见，邙山黑云上。
大赉下周车，禁暴开殷网。
幽明同叶赞，鼎祚齐天壤。

[七言绝句]
世间无事可关心，只有丰年愿最深。
春旱恼人头欲白，朝来一雨万黄金。

[五言律诗]
悄悄复悄悄，城隅隐林杪。
山郭灯火稀，峡天星汉少。
年光东流水，生计南枝鸟。
月没江沈沈，西楼殊未晓。

[七言律诗]
校书对罢天颜喜，再拜龙墀出殿来。
𠡠使传宣新宰相，驿书驰问旧元台。
上皇慈笔归中秘，学士忠名遍九垓。
榻畔祥风翻谏纸，朝衣收得异香回。

[七言绝句]
肯同桃李强争妍，山矾江梅可忘年。
霜雪时候金玉质，持花合为西湖仙。

[五言绝句]
紫塞连年戍，黄砂碛路穷。
故人今夜宿，见月石楼中。

[七言绝句]
遥山天际敛眉峰，清浅溪边淡粉容。
薄暮寺桥人独立，一灯明灭数声钟。

[七言律诗]
青苔翠竹吾人好，穿径诛茅野老家。
岂为素封增橘树，还知避世种桃花。
会因丛桂留骚客，却忆安榴逐汉槎。
已有风光催物色，定甘羁旅待年华。

[五言律诗]
休官二十载，丝髪不身谋。
肯顾江淹恨，焉知庾信愁。
但当思反鲁，何必望封留。
闭目常危坐，胸中百尺楼。

[五言律诗]
抱病懒巾栉，自度作黄冠。
披褐襟便短，拖鞋步稍安。
忘机任俗薄，遮眼把书看。
未必不为福，善乎能自宽。

[七言绝句]
著漠寒芦不见花，暗藏鸥鹭啄晴沙。
暖风吹起浑无定，半落僧窗半落槎。

[七言绝句]
故相曾兴告讦风，一时多坐语言中。
乃知复壁遮防意，是谓知公亦爱公。

[五言律诗]
自是雪香骨，风霜阅四时。
纸包防虿尾，泉浸浴琼肌。
不作离愁斧，能为润肺医。
看渠津润处，诗就已涎垂。

[七言绝句]
问石寻泉到竹斋，木犀花尽菊花开。
老僧有约君知否，乘兴前村雪里来。

[七言绝句]
彻桑那复虑风寒，羁客相逢各好看。
谁办草堂栖子美，会扶藜杖过苏端。

[七言律诗]
缀雪枝条似有情，凌寒澹注笑妆成。
冻香飘处宜春早，素艳开时混月明。
迁客岭头悲褭褭，美人帘下妬盈盈。
满园桃李虽堪赏，要且东风晚始生。

[七言律诗]
越溪千里碧滔滔，匹马西游岂惮劳。
文牍甚稀如吏隐，江山有助作诗豪。
和风尽日生眉宇，白髪何年上鬓毛。
好向尧庭露华彩，韶音方奏德辉髙。

[七言律诗]
世态无常似暮霞，人生难久类春花。
已堪入谷携樵斧，还好临湖把钓车。
对酒未能忘酒伴，哦诗尤更忆诗家。
何由会面论心曲，两地相望天一涯。

[七言绝句]
尽是刘郎手自栽，刘郎去后几番开。
东君有意能相顾，蛱蝶无情更不来。

[七言绝句]
红尘白日无闲人，况有鱼绯系此身。
关上罗浮闲送目，浩然心意复吾真。

[七言律诗]
回瞻人在斗南边，目断湘中万里天。
驱马又过衡岳寺，携家却上洞庭船。
江湖足了平生事，文字岂徒今世传。
不共离亭一罇酒，行看待我著归鞭。

[五言律诗]
南原殊可望，桑柘百家村。
紫赤春晴气，青葱旧烧痕。
远川飞雁鹜，平壤牧鸡豚。
更待花如织，临高置一樽。

[七言律诗]
太仓云路天黏水，栉比渔家接沙觜。
巨艘买放截江鳞，举网遮空暗窗纸。
钱多鱼贱俱放怀，成贯不数成船来。
今朝纵汝真小惠，好去瞿塘滟滪堆。

[五言律诗]
舍后盘高冈，舍前面平野。
防盗枳作藩，蔽雨筿代瓦。
数家相依倚，百事容乞假。
薄暮耕樵归，共话衡门下。

[五言律诗]
山林容我病，道路忆君长。
忽枉潇湘句，中含屈宋香。
细参同晤语，深卷胜书行。
归棹知非远，胡为苦念乡。

[五言律诗]
众芳以春荣，万叶以秋肃。
造物持其权，儿戏恣翻覆。
亭亭山上松，萧萧涧边竹。
超然荣肃中，正色阅寒燠。

[七言绝句]
玉磬敲时清夜分，老龙吟断碧天云。
隣房逢见广州客，曾向罗浮山里闻。

[七言绝句]
昕陛延贤日彻曛，金莲阅奏夜常分。
余闲手点唐文粹，春昼长时分外勤。

[七言律诗]
年来形迹苦西东，邂逅招提一笑同。
世事休论痴黠半，物情都在圣贤中。
地灵蒸鬰疑无著，友胜喧嚣自不通。
借与方床宽六尺，道人知有竹间风。

[七言绝句]
古人存心屹底柱，卷舒晦明付时行。
蕞尔之身函天地，政可蠛蠓睨功名。

[七言绝句]
昔逐良人西入关，良人身殁妾空还。
谢娘卫女不相待，为雨为云归此山。

[七言绝句]
一登伟观眇山河，下有将军驻马坡。
不是胸中兵十万，长江天险误人多。

[五言绝句]
湖上一片云，明月为知己。
却被清风吹，吹入深山里。

[七言绝句]
苍璧黄琮藉白茅，圜坛八陛际云高。
景光下烛天心享，万岁三呼祝圣尧。

[五言绝句]
镜湖中有月，处士后无人。
荻笋抽高节，鲈鱼跃老鳞。

[七言律诗]
巴山险阻备尝之，笑读豪篇似抵巇。
况是岁华垂尽日，却为贤者独劳时。
寒多未放泉声活，春近先从柳眼知。
早晚星轺趣回辔，东园共醉小枝枝。

[七言律诗]
霁明夜永月行空，破暗真光默默中。
一点至灵虚且应，十方圆鉴照而冲。
床头炉篆浮寒紫，壁上龛灯对冷红。
个里宗乘消息在，蒲团纸帐旧家风。

[五言绝句]
一州两迁客，无地顿奇材。
方送端明去，还迎博士来。

[七言绝句]
箨龙何用更横空，一线长绳引水通。
顷刻能周清净供，汉阴端谢桔槔功。

[五言律诗]
何处初寒好，初寒游弈园。
林间叶未尽，篱底菊犹存。
结竹为庵小，开炉构火温。
谁言处城市，岑寂似丘樊。

[七言绝句]
贾董声名甲汉儒，到头事业有差殊。
五年大傅何飘忽，不告梁王肆夏趋。

[七言绝句]
去年与客尽清欢，今日重来立马看。
犹是携觞同醉在，只愁风雨横相干。

[五言律诗]
舟行忘故道，屈曲高林间。
林间无所有，奔流但潺潺。
嗟我亦拙谋，致身落南蛮。
茫然失所诣，无路何能还。

[七言绝句]
眼底年来胡种灭，丛林喜见太平时。
太平消息谁相委，只许张公李老知。

[七言律诗]
寂寞柴门贺客疏，已输渐后饮屠苏。
花情柳思开新岁，竹简蒲团只故吾。
献楚有谁能辨玉，求齐正自不工竽。
朝来笑挽春风问，亦解重青两鬓无。

[七言律诗]
桂花千树占嵌岩，绝胜淮南一小山。
竽籁有时吹木末，天香无限满人间。
悬知彼处有金粟，为见如今闻麝兰。
蹑磴缘崖期采摘，分明如向月中攀。

[五言律诗]
烟禁凭谁会，杯寒只自斟。
几多原上恨，犹记少年心。
领畧因初见，经行或重临。
攀花问杨柳，丝竹也清音。

[七言绝句]
咄咄归来技已穷，函书翻欲媚桓公。
佳儿似此何须数，空使诸人恕乃翁。

[七言绝句]
万槊森然老更成，要将余韵鬭僧清。
道傍谁识凌云操，只有诗人著眼明。

[七言律诗]
令威兄弟涉烟波，谏署人教到薜萝。
毛比君情犹恐少，格如我性不争多。
相呼似说冲霄意，对舞初闻击壤歌。
仙术无能骑谢去，青云未免阻闲过。

[七言绝句]
鸾辂青旗殿阁宽，祠官奠璧下春坛。
晓开鱼钥朝衣集，彩胜飘扬百辟冠。

[七言绝句]
清婉浑非铁石姿，故家别调合传衣。
华风不疗春痕瘦，可是工夫不造微。

[七言律诗]
本性澄明万古同，滔滔润物信无穷。
百川奔注归沧海，五服安居赖禹功。
动带晚风冲岛屿，静涵秋色混虚空。
浮舟葬骨成何事，范蠡知机伍相忠。

[七言绝句]
西山月落楚天低，不放红尘点翠微。
鹤唳一声松露滴，水晶寒湿道人衣。

[五言律诗]
空山有佳人，寒林弄孤芳。
晚分天女白，夜夺嫦娥光。
亭亭照清浅，欲渡横无梁。
微风起复灭，为我传幽香。

[七言律诗]
云峰半歛火西流，桃簟微凉忽报秋。
饮露吸风齐女怨，登山临水楚人愁。
珠喉倚瑟华堂暮，桂烬薫衣别院幽。
美疢已平休沐近，会应投辖一相留。

[七言绝句]
焦头烈尾痛成功，麟阁何曾见画工。
争似淡烟杨柳岸，四无阑圈自西东。

[七言绝句]
开炉岁岁是今朝，暖气潜通称我曹。
可惜丹霞烧木佛，翻令院主堕眉毛。

[七言绝句]
每忆西湖处士吟，暗香浮处最关心。
而今也有冰霜操，祇要人知韶濩音。

[七言律诗]
日飜蠹简书斋里，往往编摹自汉朝。
鸡距束毫来武信，马肝琢砚出高要。
时因抚事歌成相，更复怀人作大招。
知子山中富吟咏，纵横文力到孙樵。

[七言绝句]
是是非非好读书，莫将名实自相诬。
由来废冢谁为者，诗礼相传大小儒。

[七言律诗]
交游惟子独相知，此老天胡不憗遗。
行辈凋零亡益友，文风寥落失儒师。
在生曾与传遗像，临死犹能寄别诗。
月落邨空人不见，伤心千古隔幽期。

[七言绝句]
花颜云鬓眼波秋，元是虚皮裹髑髅。
黄壤纷纷青草窟，少年曾共醉红楼。

[七言绝句]
惨惨黄昏天欲雪，萧萧淮浦人声绝。
风击寒云雁正鸣，客眠孤棹灯方灭。

[七言律诗]
云路天门白日开，岂无松桂出蒿莱。
于斯未信诚可矣，如或知尔何以哉。
铿然舍瑟有异撰，岂必读书无取裁。
业广惟勤今汝画，覆篑不止须崔嵬。

[七言绝句]
山下江清水见沙，杖头沽醉酒旗家。
多情黄菊知人意，故放篱边三四花。

[七言绝句]
客去门扃未作眠，续灯添火了残编。
此时孤绝谁相与，能送幽香亦可怜。

[五言律诗]
绿竹半含箨，新梢才出墙。
色侵书帙晚，阴过酒樽凉。
雨洗娟娟净，风吹细细香。
但令无剪伐，会见拂云长。

[七言绝句]
得得来寻仙子家，升真洞口正蜂衙。
一溪春水漾寒碧，流出红桃几片花。

[七言律诗]
别移宝所出埃尘，无限金光欲照人。
斤斧不惊龙象伏，栋梁特地水云新。
千峰坐断人间路，一榻分来月里身。
更看须弥师子座，未饶摩诘妙通神。

[七言律诗]
天将福地巩严城，形胜山川表里明。
旧说桂林无瘴气，今知漓水辟刀兵。
云深铜柱边声乐，月冷珠池海面平。
愿挽江流接河汉，为君直北洗欃枪。

[七言律诗]
万人歌舞乐芳辰，长养恩深第四春。
令下风雷常有信，时来草木岂知仁。
璇玑已正三阶泰，玉琯初知九奏均。
更欲年年同此乐，故应相继得元臣。

[七言绝句]
桃李那知杨柳恨，故时风雨不依依。
自从彭泽无人后，青眼虽开心事非。

[五言绝句]
如帷复如荠，历历映沧洲。
故障千里目，剩作一重愁。

[七言律诗]
秋风吹我入兴元，下马荒邮倚竹门。
诗句未成云渡水，酒杯方举月临轩。
山川寂寞非常态，市井萧条似破村。
官吏不仁多酷虐，逃民饿死弃儿孙。

[七言绝句]
具足城中了胜缘，毗耶座上供无邉。
却收心迹归空洞，莫着俱胝一指禅。

[五言律诗]
物生各有性，矫之理宜伤。
如何生微木，揉结始滋芳。
开花不满把，琐碎垂丹黄。
岂识青桂枝，一引百丈彊。

[七言绝句]
诛茅结屋方丈阔，买酒浇肠升斗悭。
古寺隔林人閴寂，祗传钟梵到山间。

[七言律诗]
小蕊清香真有韵，柔条纤叶不胜春。
承平时节移新主，离乱风尘见故人。
泪重阑干添婀娜，香残笃耨驻𬘡缊。
旧恩深浅君自会，莫问谁家时与亲。

[七言绝句]
绛帷燕侍每从容，一听微言万虑空。
却愧犹悬三釜乐，未能终此挹清风。

[七言绝句]
秋花秋水两相宜，白发于秋更有期。
三十年来无世味，清修除是老僧知。

[五言律诗]
世道交相丧，从谁见典型。
圣贤虽泯没，简籍尚丁宁。
学欲追三代，心终醉六经。
如何资发冢，陂麦咏青青。

[七言律诗]
雪梅风柳破韶光，又扑征尘宿净坊。
坏壁老师真数面，隔年题字故斜行。
王春三月向人好，禅诵六时销日长。
来往区区秪如此，桃花应亦笑刘郎。

[五言律诗]
闽粤饶异山，峨峨此称奇。
青崖蔚高林，朝日常蔽亏。
上士访幽趣，结爱忘返期。
所以葵藿心，江淹寄遐思。

[五言律诗]
野鸭殊家鸭，离群忽远飞。
长生缘甚瘦，近死为伤肥。
江海游空阔，池塘啄细微。
红兰白苹渚，春暖刷毛衣。

[七言律诗]
杨柳江头星宿疏，呼船梢子散林乌。
烟横云卷树出没，天澹波平山有无。
稚子摠参三洞箓，病躯长佩五灵符。
步虚声里瞻风马，颇觉神清到蘂珠。

[五言律诗]
老僧真古画，闲坐语中听。
识病方书圣，谙山草木灵。
人来多施药，愿满不持经。
相伴寻溪竹，秋苔袜履青。

[五言律诗]
幽独起侵晨，山莺啼更早。
门巷掩萧条，落花满芳草。
烟和魂共远，春与人同老。
默默又依依，凄然此怀抱。

[五言律诗]
井邑白云间，严城远带山。
沙墟阴欲暮，郊色淡方闲。
孤径回榕岸，层峦破枳关。
寥寥分远望，暂得一开颜。

[五言绝句]
今日竹林宴，我家贤侍郎。
三杯容小阮，醉后发清狂。

[五言律诗]
顷作庵庐客，看公手种莳。
溪毛无乱理，宰木有连枝。
久欲镵他石，今还赋此诗。
黯然怀宿昔，絮酒定何时。

[七言绝句]
溪水将桥不复回，小舟犹倚短篙开。
交情得似山溪渡，不管风波去又来。

[七言绝句]
龙堂鱼屋怅君归，桂楫荃桡盖九芝。
望断碧云天愈远，美人南浦竟安之。

[七言绝句]
相如绿绮有新声，荀令熏炉非故情。
曲罢空山满香雾，飘然还上赤霄行。

[七言绝句]
半溪松黄堆碧波，狂夫于此欲如何。
洞天春晚归不得，司马悔桥芳草多。

[七言律诗]
耳顺何为土木勤，叔孙墙屋有前闻。
纵然一世如红叶，犹得十年吟白云。
性逸且图称野客，才难非敢傲明君。
清甜数尺沙泉井，平与邻家昼夜分。

[七言律诗]
千里秋光一倚栏，危楼四望碧云宽。
遥知对垒分诗将，未觉同舟怯县滩。
九日与谁同把酒，八年如我倦弹冠。
会难别易驹阴迅，时展来篇细细看。

[七言律诗]
溪缭飞虹听不潺，山雕翠玉望来寒。
门墙面水临桥静，今古无虞枕自安。
桐帽椶鞋非巧伪，花朝月夕几团栾。
个中习尚元淳厚，论性空烦喻决湍。

[七言律诗]
给园胜地隠金沙，随意开筵饯使华。
社日兼宜数杯酒，春风未动一枝花。
垂垂禁鼓喧城里，一一归鞍傍水涯。
鱼目间投引骊颔，夜光双吐照贫家。

[七言律诗]
花菲菲，柳依依，留春不住送春归。
春归何处堪图画，春尽江南日暮时。
黄鹂啼多芳草远，青梅子重杨花飞。
人生三万六千日，与君复有明年期。

[五言绝句]
喜晴弹玉指，林下见幽人。
楚楚湘灵样，肌肤不染尘。

[七言律诗]
看君新作海边楼，气象雄兼四五州。
把笔共题红粉壁，开樽仍泛玉蟾秋。
喜分符竹行千里，莫羡渔蓑退一丘。
此别定为生死隔，雪霜沾尽暮年头。

[五言律诗]
人生除泛海，便到洞庭波。
驾浪沉西日，吞空接曙河。
虞巡竟安在，轩乐讵曾过。
唯有君山下，狂风万古多。

[七言律诗]
使旗猎猎橹呀呀，斋舫飘如上汉槎。
待得江南鲈作鲙，暂从辽海鹤归家。
清谈挥麈临千里，隐几看山过两衙。
零落谪仙遗迹在，为寻荒冢吊云霞。

[五言律诗]
弱柳缘堤种，虚亭压水开。
条疑逐风去，波欲上阶来。
翠羽偷鱼入，红腰学舞回。
春愁正无绪，争不尽残杯。

[七言绝句]
敢保老兄犹未彻，玄沙之言何太切。
君看陌上桃花红，尽是离人眼中血。

[五言律诗]
千门忻应瑞，偏称上楼看。
密洒虚窗晓，狂飘大野寒。
园深宜竹树，帘卷洽杯盘。
已作丰年兆，黎民意尽安。

[七言律诗]
梯天直上俯平宽，故国繁华尚可观。
西子有船春色去，伍员无庙暮涛寒。
九原事往人难问，四序功成岁又残。
米贱酒平慰迟暮，巢林聊得一枝安。

[五言律诗]
千万僧中宝，三朝帝宠身。
还源未化火，举国葬全真。
文集编金在，碑铭刻玉新。
有谁于异代，弹指礼遗尘。

[七言绝句]
一句称提万象分，摩竭空自掩重门。
当初衲子微开眼，插筯炉边当火焚。

[五言律诗]
荒莽残唐寺，前通霸越江。
茭芦私井税，钟鼓助舂撞。
大壑容渔户，残碑寄石幢。
好山三四十，浮入两僧窗。

[七言律诗]
客亭杨柳叶初残，歌咽秋空惨别颜。
吟爱好峰归越路，醉冲寒雨出秦关。
烟萝庭户重栖倚，渔浦人家旧往还。
纵使功名无分得，免教心在怨尤间。

[七言绝句]
小亭新筑亦佳哉，花木无多手自栽。
若谓甘棠安敢比，清阴留与后人来。

[七言绝句]
宦途最重是文衡，天与愚夫著盛名。
三主礼闱年八十，门生门下见门生。

[五言律诗]
接泥当有渡，截水欲无梁。
白日风声恶，沧波鹭点凉。
闲身纒暑疢，故里报秋荒。
渺渺孤生托，浑如堕絮忙。

[五言绝句]
英英君令弟，介烈夙所秉。
就死得处所，我意复何恨。

[五言律诗]
鄱阳中酒地，楚老独醒年。
芳桂君应折，沈灰我不然。
洛桥浮逆水，关树接非烟。
唯有残生梦，犹能到日边。

[七言绝句]
凭栏山翠湿蒙蒙，佛阁依然水殿风。
欲采莲花何处所，年年金井落梧桐。

[七言律诗]
束苇然膏百炬红，夜堂寒气变春融。
流星半没飞金镞，缺月初圆引角弓。
赏罚明如棘门上，和融远过泽宫中。
平心不为长眉醉，慷慨真成壮士风。

[七言绝句]
春郊饮散暮烟收，却引丝簧上翠楼。
红袖歌长金斝乱，银蟾飞出海东头。

[七言绝句]
苍凉初日破林霏，几度言归今得归。
兀兀篮舆续残梦，门前儿女挽人衣。

[七言律诗]
到老能逢几度春，直须饮量强增分。
吟情无际共芳草，游思难收如乱云。
还见春风与桃笑，却教人意叹芝焚。
妖红烂白方争赏，疏竹休夸号此君。

[七言绝句]
带雨看时意始真，谁家院落故藏春。
不须更待溶溶月，鬓影香传缥缈人。

[七言律诗]
柴桑官舍近东林，儿稚初髫即道心。
侧寄绳床嫌凭几，斜安苔帻嬾穿簪。
高僧静望山僮逐，走吏喧来水鸭沈。
翠竹黄花皆佛性，莫教尘境误相侵。

[五言律诗]
祇园谁住此，谓是镢头通。
物外庵边竹，人间耳畔风。
露畦青戢戢，烟浦绿蒙蒙。
祇个潜心处，分明古者同。

[五言绝句]
我有茱萸沜，遥同辋川底。
登高少一人，又是王家弟。

[五言绝句]
奇峰疑地胜，勒驾恐山灵。
何止管中见，全闚文豹形。

[七言律诗]
作圣阶梯义甚明，岂容惰慢倒仪形。
气将六马收衔辔，心不多歧守性灵。
上帝鉴兹恒翼翼，主翁唤醒更惺惺。
揭楣倘有希贤志，合把斋箴究考亭。

[七言绝句]
枯桑败叶集寒鸦，篱落芙蓉晚见花。
有客归来新作主，钓鱼湾处是生涯。

[五言律诗]
北风吹楚树，此地独先秋。
何事屈原恨，不随湘水流。
凉天生片月，竟夕伴孤舟。
一作南行客，无成空白头。

[五言绝句]
爬沙走江海，惯识风波恶。
东君为主张，显戮逃砧镬。

[七言绝句]
鸣笳擂鼓拥回军，破国平蕃昔未闻。
大夫鹊印摇边月，天将龙旗掣海云。

[七言绝句]
日饮无何自醉醒，平生种种是真诚。
不须私作门人谥，君亦从来苦畏名。

[七言律诗]
猨鸟投林已寂然，芭蕉过雨小楼前。
云依绝壁中间破，月自遥峰缺处圆。
照坐不须红蜡炬，可人唯有蕙炉烟。
校雠御府图书客，畴昔还同此夜禅。

[七言绝句]
格韵评量故是梅，采薪丛里冻花开。
蜂衙不逐飘零尽，真似天工蜡缀来。

[七言绝句]
东方千骑拥朱轮，衣锦归逢故国春。
莫向西湖恋风月，鸰原知有望归人。

[七言律诗]
汉高不得淮阴将，天下雌雄未可知。
力劝君王回蜀道，便携诸将破秦师。
故人斩首诚非策，女子阴谋遂见欺。
终使英雄鉴成败，未图功业自先疑。

[五言律诗]
山静色不改，溪深流自迟。
缓行聊寓目，小立却支颐。
樵斧寒尤响，渔舟晚更移。
老夫无伴侣，穉子独追随。

[七言绝句]
箪瓢不失生涯在，诗酒何当习气除。
欲倩雕弧落新雁，足间寻觅子卿书。

[五言律诗]
长安多路岐，西去欲何依。
浮世祗如此，旧山长忆归。
自离京国久，应已故人稀。
好与孤云住，孤云无是非。

[七言绝句]
云颙辞世几番春，老令霜髯未变尘。
重拂旧题悲往事，幻身今幸作闲人。

[七言绝句]
织者何人衣者谁，越溪寒女汉宫妃。
宫妃莫道无青史，马后先传大练衣。

[七言绝句]
扁舟一叶泊溪弯，一雨初收篷未干。
风浪依然平帖后，渔翁□出把渔竿。

[七言律诗]
台城五里到青溪，埭在青溪西复西。
向日只缘贪射雉，常时过此始鸣鸡。
翚鹞用处亦无几，羽翮贡来谁敢稽。
便是游田须有节，如何晨夕恣荒迷。

[七言绝句]
或为道士或为僧，混俗和光别有能。
苦海翻成天上路，毘卢常照百千灯。

[七言律诗]
藕花分房菱出角，瓜实累累蔓篱落。
稻田水多翁不愁，日抱筠筐晒山药。
清溪濯暑生布裳，石薷煮透山泉香。
涯南老屋颇宜夏，草窗瓦枕松风凉。

[七言绝句]
有树移云尽欲平，牙籖卷尽俗尘清。
谁知吏案文书里，时有沧江风雨声。

[七言律诗]
学饵霜茸骨未轻，每逢真夕梦还清。
丁宁独受金妃约，许与亲题玉篆名。
月苦撼残临水珮，风微飘断系云缨。
须臾枕上桐窗晓，露压千枝滴滴声。

[七言绝句]
风霜九月冷飕飗，湖海飘然一布裘。
亲见伏羲初画卦，转头三十万春秋。

[五言律诗]
养源在西山，如玉抱精白。
引之落锦渠，历耳不可择。
风雨杂鸣球，珠玑写云液。
恰似偃谿声，醒悟迷途客。

[七言律诗]
霜早风髙寒气萌，可堪独傍楚江行。
貂裘已敝苏季子，葛屦更穿东郭生。
卯酒晕红朝玉颊，夜炉燃鼎沸松声。
妻孥千里应思我，怅望牛衣此日情。

[七言绝句]
纷纷俗子俗到骨，对面有山那得看。
不料楚髯能辨此，夜深月冷石阑干。

[七言绝句]
昔年相见谈真谛，今日升堂话去来。
一念廓然无向背，春光铁树自花开。

[七言律诗]
凋瘵民思太古风，上贤绥辑副宸衷。
舟移清镜禹祠北，路转翠屏天姥东。
旌斾影前横竹马，咏歌声里乐樵童。
遥知到郡沧波晏，三岛离离一望中。

[五言律诗]
雪色混青冥，搴帏宿酒醒。
龙蛇缘古木，凤鹄舞幽庭。
密势因风力，轻姿任物形。
公堂何寂寞，横案对玄经。

[五言绝句]
岁暮白日速，风高黄叶稀。
归心与寒雁，一夜向南飞。

[七言律诗]
霜风岁暮正深幽，喜见才华誉甚休。
古者重交多管鲍，今之能赋少应刘。
枯荣到底俱尘网，起灭由来付海沤。
拨尽寒炉既相觅，恨无肥马共轻裘。

[七言绝句]
莫言名位未相俦，风月何曾阻献酬。
前辈不须轻后辈，靖安今日在衡州。

[七言绝句]
床根吟夜句冥搜，莎底啼寒泣怨秋。
人世如何无苦乐，一般蟋蟀两般愁。

[七言绝句]
层楼夜午转西风，眉际新愁刬地浓。
怪得当时潘与宋，凄凉尤怯此时逢。

[五言律诗]
终日云气厚，寖寖雨将倾。
如何才入夜，月轮皎如冰。
云去露飞洒，星稀天熨平。
正恐中秋节，未必如许清。

[五言律诗]
堪笑又堪嗟，人生果若何。
宜将万端事，都入一声歌。
世态逾翻掌，年光剧逝波。
静中真气味，所得不胜多。

[五言绝句]
提多迦初生，光超日月灯。
山顶泉迸涌，此路少人行。

[七言绝句]
寸田尺地可长久，此诀刘郎却未传。
他日驭风蓬岛去，谩留陈迹在山巅。

[五言绝句]
才入都梁郡，愁登第一山。
不堪高处望，未得故疆还。

[五言律诗]
魁宿来临幕，不同常郡僚。
名高饶荐剡，官满合归朝。
彩旆倾城送，清声载路谣。
丽谯虽末绩，亦自出云霄。

[七言绝句]
自脱霓裳辞玉关，玉符金字谪人闲。
人闲虽与烟霞隔，醉梦吟魂自往还。

[七言律诗]
东浮溪水渡长林，上坂回头一拊心。
已觉省烦非仲叔，安能养志似曾参。
忧伤遇事纷纷出，疾病乘虚亹亹侵。
未有半分求自赎，恐填沟壑更沾襟。

[五言绝句]
心嫌大吞小，不忍唤渔蓑。
皱月年年减，潜渊渐渐多。

[七言绝句]
蜀江东下接襄江，总是当年蔽芾棠。
此地回旋莫嫌窄，且教春色满三湘。

[七言律诗]
三白先春花尺围，玄冥喜不逊伊耆。
盖深岩穴兽无迹，冻合林园鸟不飞。
金帐从教资侈泰，银城未必可凭依。
卷怀经济姑藏密，闭户高眠未必非。

[七言绝句]
龟山之操恨时危，语乐徒劳鲁太师。
今日龟山无可恨，祥符年上御题诗。

[七言绝句]
君自战余成眊矂，吾行到处得揶揄。
两穷邂逅空相视，只问归时有信无。

[七言绝句]
插锹叉手异何同，要显全机立大功。
虽然有数通呈了，留得高传振祖风。

[七言绝句]
野性大都迷里巷，爱将高树记人家。
春来偏认平阳宅，为见墙头拂面花。

[七言绝句]
花外霏微雨弄晴，乱红狼藉过清明。
伤春正苦无聊甚，接接欣闻噪鹊声。

[五言律诗]
数杯恬淡酒，相就等闲倾。
得失徒多感，行藏任独清。
昼闲风有味，春尽雨无声。
但惜新栽柳，相呼欠一鶑。

[七言律诗]
豆花疏雨浥轻埃，野店新凉入酒杯。
草带淡烟栖古道，树含断霭翳荒台。
湖光隠见萍分合，山色有无云去来。
满眼秋光无尽意，三峰万古碧崔嵬。

[五言律诗]
浪走千山外，干忙四月余。
隔篱分浊蚁，共座擘枯鱼。
婢瘦慵施粉，儿顽失寄书。
少陵亦曾尔，来往浣花居。

[七言绝句]
潮田种稻重收谷，山路逢人半是僧。
城里三山千簇寺，夜间七塔万枝灯。

[七言绝句]
身名蹭蹬原无况，杯酒流行强自宽。
夜半穷阎闭梅雨，昏昏灯火泪中看。

[七言绝句]
此节宁甘刚则折，平生不肯曲如钩。
革囊裹血将何用，一污龙墀死即休。

[七言绝句]
五里十里销磨尽，千蹄万蹄来往踪。
古今不是不经历，踏破青山重复重。

[七言律诗]
篮舆郊上绿阴迷，七十一峰云际齐。
我住四窗夸胜境，今观八洞恍真栖。
碧簪挺特地如拔，乳窦玲珑步可携。
千里客愁为销尽，茶香书外好鶑啼。

[五言律诗]
东海穷诗客，西风古驿亭。
发从残岁白，山入故乡青。
世事徒三窟，儿曹且一经。
丁宁速赊酒，煮栗试砂瓶。

[七言律诗]
高枝曾折记前回，晚路重逢叹滞才。
天上移来和月种，人间占得及秋开。
香浮翠葆花藏叶，影动燃犀酒映杯。
犹有黄花堪殿后，为渠留恋为渠催。

[五言律诗]
晴是羲和喜，阴是嫦娥妬。
暖是青帝来，凉是赤熛去。
灾是旄头出，祥是奎星聚。
雷是阿香嗔，涛是灵胥怒。

[五言绝句]
人兮吾与游，竹兮吾与俱。
世浊此独清，室小自有余。

[五言律诗]
渔照灭不灭，水光空复空。
疏钟五更月，残梦万松风。
沆瀣虚无外，凄清顷刻中。
火轮欲飞动，滟滟紫霄东。

[七言绝句]
宫殿沈沈晓欲分，昭阳更漏不堪闻。
珊瑚枕上千行泪，不是思君是恨君。

[七言绝句]
兀兀篮舆足欲拳，聊扶藜杖步山边。
招提此去无多地，且就僧房借榻眠。

[七言律诗]
瓦送绣行均一去，如公之去独贤哉。
国侨存校如迂阔，涑水辞枢冀挽回。
聊为先师主精舍，不烦残客到翘村。
半山未是忘情者，重拜头厅便出来。

[五言绝句]
三日入厨下，洗手作羹汤。
未谙姑食性，先遣小姑尝。

[七言绝句]
清河知堂武当来，左日右月双眼开。
高卧云堂留梦醒，笑骑白鹤归蓬莱。

[七言律诗]
入座山光秀玉柯，岸巾绝景意如何。
瘦来岂为寒松句，和寡还惊白雪歌。
地近云烟来鹤驾，簷高星斗泻银河。
悬知老子登临处，渺渺沧波月色多。

[七言律诗]
仙禽西过万年枝，人道飞鸣是路岐。
几向静中陪振鹭，也曾高处见长离。
共知天上闻声韵，直羡风前刷羽仪。
好与便随行缀去，舞韶应自有嘉时。

[七言绝句]
冰消太液生春水，日上披香积瑞烟。
乔岳告成鸿庆远，垂衣无事永千年。

[七言绝句]
茅君失却三神鹤，王母应添五色麟。
草木未春花事动，乾坤不夜月华新。

[七言绝句]
倚树静看成入定，巡簷对语似谈空。
是花是雪都休问，但觉清香满袖风。

[七言绝句]
独步溪头夜初寂，扫空尘念心清凉。
月明眼底见秋色，境静鼻根闻桂香。

[五言律诗]
翠𪩘耸层云，珍祠古迹存。
获登千佛岭，仰荷九天恩。
塔影凌虚阁，钟声度远村。
僧言前太守，罕有到松门。

[五言律诗]
苦心终是否，舍此复无营。
已致归成晚，非缘去有程。
馆空吟向月，霜曙坐闻更。
住久谁相问，驰羸又独行。

[七言律诗]
梅压沧浪密复疎，临流几度濯緌絇。
侯封富贵归千首，身计行装挂一壶。
文饮暂教吾辈共，骚坛谁道我军孤。
汾亭洗尽筝琵耳，重理丝桐𫄠老梧。

[五言律诗]
应为四陂好，金钱罄一餐。
饭抄云子白，瓜嚼水精寒。
无计回船下，空愁避酒难。
主人情烂熳，持荅翠琅玕。

[五言律诗]
宦海茫茫阔，幽栖洵远图。
折腰原为米，搔首却思鲈。
笳鼓深秋动，田园旧梦无。
干戈方满地，吾辈尚穷途。

[七言律诗]
清明冲节是身谋，御史郎把不肯留。
回首轩裳双脱屣，放怀天地一轻沤。
卞云苕月柴门静，菱雨苹风野艇秋。
仰羡冥鸿空自愧，区区图报未知休。

[七言律诗]
陂量如君信有容，诺金到我岂宜蒙。
蛾眉自古偕三惑，虎旅何心待九攻。
雨室聊辞秉烛女，石肠莫笑叩舷翁。
吾徒妩媚青编在，檗茹冰栖定隽功。

[五言律诗]
老子幽栖地，劳君久见存。
夜毡从栗爆，午盌看茶翻。
旧事时追忆，深禅得细论。
还应雪峰老，领众待云门。

[七言绝句]
三间浰水小茅屋，不比麻田新草堂。
问我秋来气如火，此间何事得安康。

[五言律诗]
客中得君来，念我忘偪仄。
君行竟先我，未免为此别。
自怜性多忤，每负朋友责。
如何君父子，相与独无隙。

[七言律诗]
惯向江湖铩羽翰，云霄那敢接鹓鸾。
百年未必如炊久，万事真须作梦看。
白首据鞍惭侠气，青灯顾影叹儒酸。
手遮西日成何味，还我平生旧钓竿。

[七言绝句]
千重钩锁撼金铃，万颗真珠泻玉瓶。
恰值满堂人欲醉，甲光才触一时醒。

[五言绝句]
丑夜方向寅，被衾冷如铁。
江南贫者多，奈此霜加雪。

[七言绝句]
观过知仁民不欺，多因德化匪刑齐。
片言一忤权臣意，拂袖归来自灌畦。

[七言律诗]
杉风萝月读书楼，藜杖分光夜校雠。
双璧连科天启齿，一珠照座客回头。
金闺通籍传芳信，彩袖称觥衬雅讴。
浪说锦屏家庆好，银潢元有此风流。

[五言律诗]
一室真容膝，何人客子猷。
土浮迎竹醉，云净对山羞。
无地青归幌，他年翠绕楼。
且从邻寺去，烟雨看沙鸥。

[七言绝句]
仙界路遥云缥渺，古坛风冷叶萧骚。
后来岂合言淹滞，一尉升腾道最高。

[七言绝句]
京口人来说禁江，似闻胡骑再跳梁。
夜来急递传新报，见说官军战顺昌。

[七言绝句]
此州斗大故为悭，金印如之足解颜。
他日低头看屈肘，亦思王老住胡湾。

[七言绝句]
竹林七贤六有子，何独无闻刘伯伦。
梦想先师授书处，城东风雨卧荒坟。

[七言绝句]
客中倚楼秋思觉，人静石罅促织鸣。
未知我诗能吟否，三更起坐床不平。

[五言绝句]
洞庭无风时，上下皆明月。
微波不敢兴，甚静蛟蜃穴。

[七言律诗]
旅梦何为喜别嵩，移云当日自栽松。
公孙勋业忽垂意，逋客烟霞岂不容。
笑语若同游下泽，鸡豚亦共卧高舂。
莫夸有力先归去，恐愧朝蝉与暮虹。

[七言绝句]
浑如冷蝶宿花房，拥抱檀心忆旧香。
开到寒梢犹可爱，此般必是汉宫妆。

[七言绝句]
家传文献六经香，袖有骊珠日月光。
乔木阴阴人已远，祇应故笏是甘棠。

[七言绝句]
踏阁攀林恨不同，楚云沧海思无穷。
数家砧杵秋山下，一郡荆榛寒雨中。

[七言绝句]
主人胸次一西湖，新展苏堤小画图。
待种梅花三百本，请君雪里访林逋。

[七言绝句]
恨无六翮不能飞，一见慈颜戏彩衣。
跃马问鞍惊被执，式微空赋未容归。

[七言律诗]
端居俄换岁华三，荼苦于吾若荠甘。
照影菱花惊雪白，强颜柏叶借春酣。
人间扰扰多岐路，圣世悠悠欠指南。
一穟黄云晴昼永，叩门谁辨与同参。

[五言律诗]
通庄抵旧里，沟水泣新知。
断云飘易滞，连露积难披。
素风啼迥堞，惊月绕疎枝。
无力励短翰，轻举送长离。

[七言绝句]
都人望气归瑶阙，星扫茸头落参伐。
西人冉冉留紫云，六飞拥日歌回军。

[七言律诗]
东山聚散亦夤缘，华吐芳姿柳锁烟。
肯处根尘非一一，用时手眼恰千千。
塔中祖有相传事，岭外人元不会禅。
后日能来圆此话，未嫌敲枕唤春眠。

[七言律诗]
缓缓游春且莫催，而今挥麈短辕回。
一百五日天气近，二十四番花信来。
赌墅未容窥谢傅，即心聊复探黄梅。
归来索共梅花笑，老眼如何得暂开。

[七言绝句]
白衣苍狗变浮云，过眼纷纷不可论。
晚岁逢迎真耐久，青山相对两忘言。

[七言绝句]
浦里移舟候信风，芦花漠漠夜江空。
更深何处人吹笛，疑是孤吟寒水中。

[七言绝句]
秋江水清不胜绿，还与汉江颜色同。
望中白鸟忽飞去，落日丹枫相映红。

[七言律诗]
学道探玄务谷神，薜衣疏野见明君。
暂来北阙利名地，归去旧山鸾鹤群。
洞壑深藏尘外士，冠裳不系岭头云。
赤城千仞幽居处，夜籁秋猿枕上闻。

[七言律诗]
竞艳争娇最是他，教人嫌少不嫌多。
初酣晓日红千滴，晚笑东风淡一涡。
自是花中无国色，非关格外占春窠。
开时悭为渠侬醉，却恨飘零可若何。

[七言绝句]
芦苇萧萧生晚潮，伍员何地更吹箫。
夕阳自逐寒鸦去，万片宫花共寂寥。

[五言律诗]
乾坤心腹友，江海鬓毛斑。
药补他乡阙，书开故国颜。
何时乘下泽，此日仰高山。
会是归耕耦，由来有赐环。

[七言律诗]
一丝风下碧云天，亭上窗开霁色鲜。
严子钓台青树里，桐君丹灶白云边。
千家画栋前朝屋，百里清江过客船。
潇洒桐庐几兴废，野花山鸟自年年。

[七言绝句]
雕楹彩槛压通波，鱼鳞碧幕衔曲玉。
夜深星月伴芙蓉，如在广寒宫里宿。

[五言律诗]
西掖归来后，东林静者期。
远峰春雪里，寒竹暮天时。
笑说金人偈，闲听宝月诗。
更怜茶兴在，好出下方迟。

[七言律诗]
一年年课数千言，口祝心祠挈出门。
孤进难时谁肯荐，主司通处不须论。
频秋入自边城雪，昨日听来岭树猨。
若有水田过十亩，早应归去狄江村。

[七言律诗]
百里凄清古县城，阮郎陶令自相应。
非无柳影含彭泽，别有花光胜武陵。
闲醉想同莎外石，冷吟知共夜深灯。
红尘未得寻高兴，心过青山第几层。

[七言律诗]
草草家风节物新，从来忧病不忧贫。
琴书稍觉浮生误，香火惟知此事真。
室里谈空思二士，花间对影谩三人。
袛愁卢李分携后，别有箜篌一曲春。

[七言绝句]
为怜心折骨仍惊，四十方兄博汝生。
从此直须防巧中，著身未稳莫先鸣。

[七言绝句]
薄俗浇风有万端，欲将眼力见应难。
但令心境无尘垢，端坐斯堂便可观。

[七言绝句]
莫笑江城大如斗，桃花如烧酒如油。
人生无病即为乐，莫诵离骚泽畔愁。

[五言绝句]
高人了色空，法界无近远。
客来一登临，正好高著眼。

[五言律诗]
避罪胜修福，其为理一般。
资财丰利益，公道不欺瞒。
浊世贪荣禄，明时善政官。
遏强能抚弱，容此势情观。

[五言律诗]
点槸今谁妙，波戈古莫稽。
要令识阵马，不是厌家鸡。
邺瓦玄云湿，溪藤暮雨凄。
媿无鹅可换，万一付归奚。

[七言绝句]
除却周人孰与归，纷纷装点入时宜。
豳风七月今谁嗣，不补君王不是诗。

[七言律诗]
堪笑行人日日忙，又扶衰病过浮梁。
滩流急处水禽下，桑叶空时村酒香。
枯枿敢怀贪雨露，饥鸿自悯犯风霜。
宦途商略无安处，早晚归耕剡曲旁。

[七言律诗]
江绕衡门接旅津，鲤鱼风歇水粼粼。
湘醨三盏浇吟思，潇碧千竿对老身。
题笔未能行客醉，典琴不用主人贫。
隔江谁掉高名丽，满载鸬鹚捉锦鳞。

[七言律诗]
只道边城狱讼稀，那知亦有造空为。
不惟宽大难容止，正畏精明莫可欺。
已矣榜敲成俗吏，怀哉香火奉湘祠。
傥蒙一纸闻天奏，便是吹嘘送上时。

[五言律诗]
腊尽春还好，朝暄暮复寒。
雨晴终日异，衣著一冬难。
生菜知无分，残梅不用看。
本凭书遣睡，转更睡相干。

[七言律诗]
千里昆仑一月风，乘流初不恨途穷。
南陔就养晨昏乐，东榻忘怀笑语同。
牛酒故应推汴上，鲈莼那复念吴中。
明朝系缆襄陵驿，试上高原望鬰葱。

[七言绝句]
武陵城里崔家酒，地上应无天上有。
南游道士饮一斗，卧向白云深洞口。

[五言律诗]
老去何曾健，秋来白髪新。
万方多难日，四海独愁人。
论愧倾三耳，年今已六身。
太平犹眼见，知复几青春。

[七言律诗]
灵符高挂辟方良，宝剂旁搜纳众芳。
穰穰人情随节变，冥冥古意与□长。
新裁白雪罗衣润，旋剥黄金角饵香。
尚想中流见荃棹，徘徊洲浦待巫阳。

[五言绝句]
素丝带金地，窗间掬飞尘。
偷得凤凰钗，门前乞行人。

[七言律诗]
户外履綦常不到，手中锄柄少曾闲。
古时废地今花坞，昨日荒陂忽蓼湾。
牧马童乖能识路，操蛇神黠怕移山。
颜曾老矣虽难免，犹在长沮桀溺间。

[七言绝句]
村烟四五水成湾，拍拍凫翁意自闲。
秋雨不能回众绿，洗开霜色露寒山。

[五言律诗]
春物华犹少，春风思已多。
新黄先入柳，微绿自生波。
酒兴潜倾倒，诗情暗揣摩。
流年不须问，判作白头歌。

[七言律诗]
节概平生慕此君，晚年流落偶相亲。
装添小圃林泉胜，隔尽权门车马尘。
雨浥寒梢香掩冉，月归疏影夜精神。
他年亭下清阴满，谁记当时种莳人。

[五言律诗]
五马尊前客，长沙太傅双。
疆侵过秦论，骚反度湘江。
晞露纫春佩，留蟾款曙窗。
束书还小隠，静胜扫纷厖。

[七言律诗]
甚宠无如使牡行，曾同万里听秋声。
黄金台下嘶宛马，木叶山前度汉旌。
才到关南逢雁尽，重来海上见波平。
故人临月应相望，一夕寒光特为明。

[七言绝句]
打头风急鼻雷鼾，醉梦闲心铁石顽。
惟有爱山贪未厌，西山才了又东山。

[五言律诗]
见说山居好，书楼被翠侵。
烧熛汀岛境，月色弟兄吟。
犬吠黄椑落，牛归红树深。
仍闻多白菌，应许一相寻。

[七言绝句]
仙女下，董双成，汉殿夜凉吹玉笙。
曲终却从仙官去，万户千门惟月明。

[七言绝句]
当年曾任青春客，今日重来白雪翁。
今日当年已一世，几多兴替在其中。

[七言绝句]
莓苔徧地榆钱满，院落无人柳絮飞。
信手翻书香篆冷，夕光山翠上窗扉。

[七言律诗]
山中鹿鹤久相疏，恨不归来与汝俱。
飞舞尚如前日否，奔腾还上后山无。
不闻警露来庭下，犹想衔花近座隅。
叹我素钟山野性，从来与汝本无殊。

[七言律诗]
已仕因循已过三，买田归去不须参。
高明渐拟凌清汉，皎洁方知在碧潭。
试酌甘泉来觉晚，已跻绝顶尚犹贪。
便应从此都无事，祇有君恩未报惭。

[七言律诗]
茅斋一曲傍寒湾，邂逅终年伴我闲。
契阔易惊成岁月，追寻空复望江山。
暂留客枕听疏雨，遥想吾庐掩旧关。
落莫归心谁与话，坐谈聊为起衰颜。

[七言律诗]
健笔高科早绝伦，后来无不揖芳尘。
遍看今日乘轩客，多是昔年呈卷人。
胄子执经瞻讲坐，郎官共食接华茵。
烦君远寄相思曲，慰问天南一逐臣。

[七言律诗]
热烟疎竹古原西，日日乘凉此杖藜。
闲处雨声随霹雳，旱田人望隔虹霓。
蝉依独树干吟苦，鸟忆平川渴过齐。
别有相招好泉石，瑞花瑶草尽堪携。

[五言律诗]
朝市软红尘，山林气味深。
放怀随野鹤，过耳任春禽。
石涧鸣泉玉，松钗坠日阴。
隠居无个事，存养读书心。

[五言律诗]
咸阳秦帝居，千载坐盈虚。
版筑林光尽，坛场霤听疎。
野桥疑望日，山火类焚书。
唯有骊峰在，空闻厚葬余。

[七言绝句]
心不能安总是魔，亭亭孤塔镇岩阿。
倘无佛力三千行，奈此丘蛇井鼠何。

[七言绝句]
朱砂鼎里炼金晶，默祷天皇入紫冥。
月落半山丹井水，猿声惊断满天星。

[七言律诗]
淮海归来二十年，结庐仍向旧山川。
既无酒债贫休恨，浪得文名老尚传。
晓日轮蹄思柳外，春风羯鼓在花前。
如今静听瓶笙韵，犹似当年咽管弦。

[七言律诗]
仙郎白首未归朝，应为苍生领六条。
惠化州人尽清净，高情野鹤与逍遥。
竹间虚馆无朝讼，山畔青田长夏苗。
终日政声长独坐，开门长望浙江潮。

[七言绝句]
练水至清无浅深，使君何日再登临。
请看江上千株柳，尽是君民离别心。

[五言律诗]
醉眼乾坤大，归心日夜长。
风霜岁云暮，尘土鬓成苍。
俗物犹能在，危机只自防。
可无田种秫，三径未宜荒。

[七言绝句]
树头榆叶水圆荷，黄菊青苔鼓铸多。
莫把诗家作穷相，四时浑不奈钱何。

[七言绝句]
花蒙腊雪袁安卧，影落寒江正则魂。
忽见江南春信息，谁教驿使到夔门。

[五言律诗]
不才先上第，词客却空还。
边地行人少，平芜尽日闲。
一蝉陂树里，众火陇云间。
羡汝归茅屋，书窗见远山。

[七言律诗]
水声嘈杂蛙声小，客子披衣坐侵晓。
平生嗜懒每贪眠，行李催人未渠了。
不胜倦叹歌方苦，更听林间杜鹃语。
杜鹃我岂不知归，渊明政为饥驱去。

[七言绝句]
去年一笑荔枝园，今岁重来是墓门。
纵有青青旧时树，已看斜日照黄昏。

[五言律诗]
河汉净无云，鸿声此夜闻。
素心难比石，苍鬓欲如君。
露槿月中落，风萤池上分。
何言千载友，同迹不同群。

[五言律诗]
谢病非三最，为氓乏一廛。
何言罗爵尉，时驻舄凫仙。
华辙交深巷，余香袭故毡。
猪肝难设具，应作闵生怜。

[五言律诗]
平生一舴艋，几到少微山。
杰观扫无迹，高人呼不还。
崕崩危欲压，磴断滑难攀。
日暮增幽兴，渔歌漭苍间。

[七言律诗]
黄金宫阙紫瑶关，鹓鹭思陪玉笋班。
仙仗好教凫舄去，客槎却在斗牛闲。
有为义对霜涛涌，无敌诗同铁阵闲。
谁报京师群弟子，先生吏隠鬓毛斑。

[七言绝句]
艮止休工未落成，做人限隔雨零零。
眼前好景到不得，便是霄中望极星。

[五言律诗]
岂敢言招隐，归休喜自安。
一溪云卧稳，四海路行难。
瑞兽藏头角，幽禽惜羽翰。
子猷何处在，老尽碧琅玕。

[五言绝句]
筑城声酸嘶，汉月傍城低。
白骨若不掩，高与长城齐。

[七言绝句]
岩窦嵌空南宝花，玲珑楼阁衲僧家。
兴来结客穷幽讨，冲破晴山几段霞。

[七言绝句]
南宫妙极天下选，鸡舌喜君重得香。
既自能诗似前辈，何为不作水曹郎。

[五言律诗]
七月正流火，晚饭净刹中。
稍脱蒸鬰苦，顿觉心境空。
放意览翠岫，徐行迎好风。
得来喜不彻，此赐皆天公。

[七言律诗]
忆在儿童闻混融，江湖老矣再能逢。
潮音遁伏门间虎，神骨峥嵘霜后松。
粥饭𫏐应随愿力，井舂终可听吾从。
萧滩滩上风帆发，引领白云何处峰。

[七言律诗]
亲祝星鱼裂绘绡，再旬方见瑞英飘。
阴连腊底寒威在，润压春头疠气销。
碎粒有声欺瓦屋，乱花无次恼林条。
府中上客真才子，首为常民续楚谣。

[七言律诗]
振锡携瓶谒未央，薜萝衣湿惹天香。
晓辞丹陛君恩重，笑指旧山归路长。
何处漱泉吟夜月，几程闻雨宿云房。
他年松下敲门去，应许尘襟拂石床。

[五言律诗]
佳人靓晚妆，清唱动兰房。
影出含风扇，声飞照日梁。
娇嚬眉际歛，逸韵口中香。
自有横陈会，应怜秋夜长。

[七言律诗]
千年把号趁朝班，犹著青衫候晓关。
冷甚高僧禅榻畔，清于寒露玉壶间。
文章奇古源西汉，诗律精深祖后山。
师友平生能几许，又随征鴈看湘鬟。

[七言律诗]
玉仗无踪辇路摧，旧名犹得榜高台。
月斜晓树鸣鹎𫛥，日暖春芜放雉媒。
清洛夜声萦谷转，锦屏晴色照人来。
凄凉满眼兴亡恨，谁是芜城作赋才。

[七言绝句]
山房更近仙翁井，汲水僧归秋夜永。
石上行吟万境空，白猨叫在青松顶。

[七言绝句]
南北车书久混同，河间今有楚人风。
独惭太守非何武，已见州闾出两龚。

[七言律诗]
雪茹冰餐入骨香，帽欹馿瘦尽诗狂。
人传幼妇皆称绝，鬼笑家兄不姓方。
细雨寒灯初梦短，断丝枯木一声长。
上天已办河东赋，岂有长贫执戟郎。

[七言律诗]
逢丘深静养疏慵，角枕斜欹数过鸿。
万事不关思想内，一心长在咏歌中。
昂藏鹤貌无凡态，冷淡琴声有古风。
共说圣君偏注意，朝昏须作黑头公。

[五言律诗]
斯人近云亡，华算八十四。
登堂拜画像，衣冠昂古制。
有子身不死，科名今九世。
焉知三家村，乃见万乘器。

[七言绝句]
山通一水迳皇都，多少英豪出此途。
传我飞来元羽翼，好风吹送过天衢。

[五言律诗]
久客应吾道，相随独尔来。
孰知江路近，频为草堂回。
鹅鸭宜长数，柴荆莫浪开。
东林竹影薄，腊月更须栽。

[七言绝句]
读易先知未画前，圣人何事绝韦编。
始知杨子多闲暇，更有功夫草太玄。

[五言律诗]
宾主在兰陵，清哉胜挟冰。
弈机明揖逊，酒令旋番腾。
池草春虽度，溪藤价益增。
梯飚十二曲，曲曲款吟朋。

[七言绝句]
碧琳宫殿昼翻书，时见龙鸾落宝跗。
一念清非能却暑，不须更展北风图。

[五言律诗]
去兴已翩翩，轻包赴海船。
雾收山翠湿，月出浪华鲜。
鼓动看风力，浮沈信佛缘。
何时达钟阜，重省宝公禅。

[七言绝句]
浸得荷花水一盆，将来洗面漱牙根。
凉生须鬓香生颊，沉麝龙涎却是村。

[七言绝句]
锦里园官供菜把，草堂诗客重伤贫。
一杯野老夸芹美，笑煞从来食肉人。

[七言绝句]
剡溪船后灞桥馿，著我荒村一笋舆。
却后几年俱作画，未知雪句定何如。

[七言律诗]
雨雪纷纷黑山外，行人共指卢龙塞。
万里飞沙咽鼓鼙，三军杀气凝旌斾。
陈琳书记本翩翩，料敌张兵夺酒泉。
圣主好文兼好武，封侯莫比汉皇年。

[七言律诗]
桐风吹月乌啼井，碧波湿露沈云影。
素丝牵玉转泉华，美人睡觉燕支冷。
银钩挂帘北窗晓，翠鬟临镜双鸾小。
黄衫少年望不来，寂寂庭阶满春草。

[五言律诗]
庸蜀诸羌水，荆吴万里浑。
不将崖约束，焉免壑崩奔。
线引温汤浦，觞浮雪水源。
槎程疑欲尽，西望气魂魂。

[七言绝句]
清露香浮黄玉枝，使君未到意低迷。
极知有日交铜虎，可使无情向木犀。

[七言绝句]
九月山村已骤寒，看云殊怯倚阑干。
一杯浊酒栽培睡，不觉春雷起鼻端。

[五言律诗]
芒鞋朝踏雨，来自赤城山。
久别翻生面，相看各老颜。
开樽茅屋里，煮茗竹林间。
此去须荣遇，宁愁行路难。

[五言绝句]
清影十分月，暗香干柄莲。
不知从此别，高会复何年。

[七言绝句]
鱼水欢浓更月氐，便呵氐族使耕炊。
浮云蔽日何难见，独有操琴赵整知。

[七言律诗]
阴阴芳树暗回堤，路入蒙笼转野溪。
泽雉应媒高复下，林鸦引子歇还啼。
青蒲宛宛全淹水，紫笋斑斑半出泥。
倚杖风前感时节，乱烟斜日一蝉嘶。

[五言律诗]
笋生遮狭径，溪涨入疏篱。
渐及分秧候，还当煮茧时。
雨昏鸡共懒，米尽鼠同饥。
村巷无来客，清羸只自知。

[七言绝句]
湖上游船拨不开，芙蓉十里锦新裁。
夜深风露非尘世，惆怅无人月下来。

[五言绝句]
兴来飞画舸，泛泛水中凫。
绿皱移歌扇，红鲜迓酒壶。

[五言律诗]
不触波澜手，而彰名句身。
向来天上寺，得此眼中人。
一别湘湖路，三回岭海春。
何时清夜坐，听我话韶新。

[五言律诗]
龙蛰金瓶小，神驱雨阵斜。
建瓴飞素练，走涧舞生蛇。
风使开云磨，雷香隠砲车。
农人有骄色，一饱不须赊。

[七言绝句]
休论人是与人非，会得观心过亦微。
泛滥此生长似旅，天寒日暮是谁归。

[七言绝句]
前古哲人端可法，遗编遐躅尚堪寻。
公余莫厌频繙阅，要使胸中广且深。

[七言绝句]
金波如昼丽彤庭，夜寂无人傍玉宁。
惟有直更宫女伴，呼来方得近鸾屏。

[七言律诗]
冰氏根苗出涸阴，一团玉雪缟千林。
百年幽树古香澹，数个疎花春意深。
俗眼共怜西子态，世人谁识广平心。
孤芳不入骚经里，物色分留待我吟。

[五言律诗]
未冠鸡窗友，于今鹤发翁。
功名各自致，齿发略相同。
欲去情怀恶，临分礼意隆。
百年才一瞬，无惜寄诗筒。

[七言绝句]
富人百屋看钱堆，不省东风几日来。
报答春光须我辈，要当剧饮纵欢咍。

[七言绝句]
坐卧芙蓉花上头，清香长绕饭中浮。
金风玉露玻璃月，并作诗人富贵秋。

[七言绝句]
此地偏于静夜宜，炉香相对一编诗。
几回闻得敲窗响，不是开门落叶时。

[七言绝句]
远友相寻意极浓，尽言专访老吟翁。
来从千里求诗去，愧我全无一句工。

[五言律诗]
在我成何事，逢君更劝吟。
纵饶不得力，犹胜别劳心。
凡事有兴废，诗名无古今。
百年能几日，忍不惜光阴。

[五言绝句]
我行半天下，梦不到南谷。
健读诸老诗，划见真面目。

[五言律诗]
失志堕尘网，浩思属沧洲。
灵芝不可得，岁月逐江流。
碧草晚未凋，悲风飒已秋。
仰首鸾鹤期，白云但悠悠。

[五言律诗]
青灯频照面，黄卷懒低头。
危坐自醒醉，孤斟谁献酬。
檐前落星宿，城里息更筹。
上马即尘事，欲归欣少留。

[五言律诗]
鬓毛垂似雪，无语答闲人。
拥衲坐终日，浮生知几春。
乘船应梦越，提锡记游秦。
半夜寒堂掩，磬声闻四邻。

[七言律诗]
别来如梦亦如云，八字微言不复闻。
世上浮沈应念我，笔端飞动只降君。
几同江步吟秋霁，更忆山房语夜分。
见拟沃州寻旧约，且教丹顶许为邻。

[七言律诗]
谁把南牙压武夫，到头还似二公无。
矢心海上逃秦爵，努力山中匿赵孤。
赤羽星沈迷辇凤，红旗风劲逐樯乌。
三神杳眇人何在，留取丹心付董狐。

[七言绝句]
南漪亭上据胡床，不负西湖五月凉。
十里水风已无价，水风底里更荷香。

[五言律诗]
沧波混碧空，杨柳路皆通。
列岫疑奔马，新桥学跨虹。
东风香迹满，西日乐声丛。
总是游观者，幽人趣不同。

[五言律诗]
自叹淮阳卧，谁知去国心。
幽亭来北户，高韵得南金。
苔甃窥泉少，篮舆爱竹深。
风蝉一清暑，应喜脱朝簪。

[七言绝句]
晨朝马匹涉﨑岖，映水梅花尚一株。
旬日山川歴千里，江南雪蘂己全无。

[五言绝句]
鱼戏莲叶北，澄阳动微涟。
回看帝子渚，稍背鄂君船。

[五言律诗]
隠隠阊门路，烟云晓更愁。
空瞻金辂出，非是濯龙游。
德感人伦正，风行内职修。
还随偶物化，同此畏轩丘。

[五言律诗]
年历复年历，卷尽悲且惜。
历日何足悲，但悲年运易。
年年岂无叹，此叹何唧唧。
所叹别此年，永无长庆历。

[五言绝句]
自念平生意，曾期一郡符。
可知因谪宦，斑鬓入江湖。

[七言绝句]
高轩过我不停轮，风袂飘如出岭云。
渭北江东无尽意，何时重得细论文。

[七言律诗]
丈亭亭前暂舣舟，寒涛拍岸江烟收。
青山空解供望眼，浊酒不能浇别愁。
春到疏篱梅蕊破，帆归别浦浪花浮。
分携情绪剪不断，有媿悠悠波上鸥。

[五言律诗]
林杪摘星陨，江干疑烧然。
香包浣花锦，冰质藐姑仙。
巨擘纷璀璨，丁香吐妙妍。
唐亡倾国笑，何物免罹愆。

[七言绝句]
元亮官居亦松菊，次山生事有笭箵。
酒如欵乃声中醉，目向平反笑处长。

[五言律诗]
旧隠固潇洒，先生偏苦吟。
俗情随水落，雅趣与山深。
白日自朝暮，清风无古今。
远孙簪组盛，终有爱闲心。

[七言律诗]
痼疾多年久一翁，医方验后自难功。
已慙兀者犹尊足，敢企泠然欲御风。
觅句未能生处熟，论交正要苦辞攻。
凭君莫话沙堤事，此语终谀不是公。

[七言绝句]
群芳非是乏新寄，或在繁时或嫩时。
唯有南枝香共色，从初到底绝瑕疵。

[五言律诗]
白鹭洲前水，奔腾乱马牛。
亭高疑欲动，船去似无忧。
汹涌山方坏，澄清练不收。
中秋谁在此，明月满城头。

[七言绝句]
乘兴来游古道场，远村落日卧牛羊。
暂能摆脱尘埃念，瓦鼎烟消柏子香。

[五言律诗]
五岭宜人地，君今捧檄行。
但拚穷彻骨，不到黯无声。
婉画从违里，编氓休戚情。
祖筵谁执爵，三祝石先生。

[五言律诗]
明月沈珠浦，秋风濯锦川。
楼台临绝岸，洲渚亘长天。
旅泊成千里，栖遑共百年。
穷途唯有泪，还望独潸然。

[七言律诗]
朕念邦家历万几，幸卿相与久维持。
孜孜广道诹询处，蹇蹇封章纳诲时。
半世奇勋惟我重，一生忠节自天知。
南归奚事将为赠，金石诗篇壮羽仪。

[七言绝句]
醉著船头背月眠，醒来红日浴晴川。
等闲活计无人共，独占江湖万里天。

[七言绝句]
剖尽枯肠丧尽机，通身不挂一毫丝。
清风步步随身转，明月谁分上下池。

[七言绝句]
月映东窗似玉轮，未央前殿绝声尘。
宫槐花落西风起，鹦鹉惊寒夜唤人。

[七言律诗]
阴阴画幕映雕栏，一缕微香宝篆残。
寒食园林三月近，落花风雨五更寒。
筝调宝柱弦初稳，酒满金壶饮未干。
明日踏青郊外去，绿杨门巷系雕鞍。

[五言律诗]
海国空自暖，春山无限清。
冰溪结瘴雨，雪菌到江城。
更待轻雷发，先催冻笋生。
丰湖有藤菜，似可敌莼羹。

[七言律诗]
莫管声名草木知，人生待足是何时。
兴才尽处须回棹，涂到迷时漫泣岐。
老我昨非今似是，笑渠小黠大还痴。
山林晚觉中多味，不怪商颜只茹芝。

[七言律诗]
灯烛森森万象罗，彻宵车马罢谁何。
追人好月婵娟满，带雪轻寒料峭多。
佳节俯从河沴寝，群心俄逐诏音和。
乘春自欲开民鬰，不为樽前笑与歌。

[七言绝句]
雪里溪头已占春，小园又试晚粧新。
放翁老去风情在，恼得梅花醉似人。

[七言律诗]
日车不照出郊车，门外天阴云尚麤。
青州未有居士供，白衣知是谁家奴。
江山有恨横饥眼，茱菊无情对卧壶。
赢得闲关吟苦句，定无人敢唤催租。

[七言绝句]
杨墨蛇龙本一区，大颠便是恶溪鱼。
退之也是无操守，一贬便陈封禅书。

[七言绝句]
误读黄庭玉字章，醉翻王母九霞觞。
从兹一堕人间世，独赖寛恩谪夜郎。

[五言律诗]
我思南山阳，谷神何緜緜。
松下笑相别，惚恍忘岁年。
寄我犹龙经，文字入幽玄。
终期白石顶，击竹歌游仙。

[七言绝句]
端门击破使人惊，潜鹤双飞上玉清。
怪得旧时声太远，冲天合自九臯鸣。

[五言律诗]
五月黄梅熟，江边昼雨初。
锈痕侵匣剑，润气蠹囊书。
乱恐翻银汉，喧愁泄尾闾。
时时双水鸟，往往上吾庐。

[五言绝句]
猛上临光殿，生擒归命侯。
师心无学术，与子失贻谋。

[七言绝句]
风驭云车去几年，空余故迹锁苍烟。
古来信有神仙事，莫漫诗成谢自然。

[七言绝句]
谁将一段楚天碧，磨向崖心万仞余。
桥柱不题司马字，兰亭留待右军书。

[七言绝句]
刃剑尤为花木灾，园林不贷一株梅。
呼童徧县无寻处，安得成丛插烛来。

[七言绝句]
杰阁峥嵘据柳湾，段侯江令梦魂间。
我来不问兴亡事，傲立薫风看蒋山。

[七言律诗]
丹即筌蹄道即鱼，忘筌得道证空虚。
莫坚守抱无为一，扑碎空虚一也无。
妙有灵丹常赫赫，含容法界自如如。
随缘应感长清静，九载金刚不坏躯。

[七言绝句]
万里风中寄断蓬，古来虚死几英雄。
拔山力与回天势，不满先生一笑中。

[七言律诗]
便好槐庭听报麻，少迟江右建高牙。
使华仕路应争羡，昼绣乡闾合共夸。
别院笙歌开祖席，满城桃李正飞花。
不知谁下陈蕃榻，且看儿童竹马遮。

[七言绝句]
言者不知知者默，此语吾闻于老君。
若道老君是知者，缘何自著五千文。

[七言律诗]
三吴政化捷如神，八桂威名逐日新。
此地只今烦督护，一方何足费经纶。
清心省事真无讼，约己丰财祇为民。
闻道潢池总安堵，新来不见弄兵人。

[五言律诗]
作腊聊村酒，依人只短檠。
略无更可数，听到雨无声。
犬吠知何苦，鸡寒肯更鸣。
生来眠不足，老去梦难成。

[七言律诗]
未能生翼化鲲鱼，谁御泠风问太初。
十载青衫关洛客，半生白首楚桥书。
蹇馿岂解思长道，病鹤徒知恋旧庐。
世有二程精说易，臯比何事到横渠。

[五言律诗]
嗟尔一拳质，块生天地中。
柱云蒸作润，山溜滴成空。
松盖何年化，星槎此路穷。
无邀什袭裹，近出宋台东。

[五言律诗]
共访招提去，轻舟漾晓风。
水光云影里，山色酒樽中。
边戍今休卒，吾生免转蓬。
兹游惜不与，犹喜一篇同。

[七言律诗]
爱君忧世老弥深，特操要须得失临。
晚岁飞腾推有德，故乡安稳信无心。
小邦近似西山隠，元气终当北斗斟。
圣主方求三世旧，老臣何止一遗簪。

[七言律诗]
妻儿莫笑甑中尘，只患功名不患贫。
自觉有文行古道，可能无位泰生民。
烟村旧业劳归梦，雪屋孤灯照病身。
投老绿袍未休去，九重天子用平人。

[五言绝句]
杨垂空寄恨，草碧会添愁。
祇有花无数，春风醉不休。

[七言绝句]
观鱼惠子台芜没，梦蝶庄生冢木秋。
唯有清淮供四望，年年依旧背城流。

[五言律诗]
舜禹相传日，元非倦万几。
慈闱躬至养，别殿奉遗衣。
易月心何忍，通丧礼不违。
煌煌新庙号，万古播音徽。

[七言绝句]
炎方到处水如汤，地脉深疑有臭黄。
犹胜骊山污艳质，渔阳簇马鉴兴亡。

[五言律诗]
积雪凝闽岭，凌风识暗香。
疏花经雨瘦，卧影入溪长。
万里难为赠，九回空绕膓。
绿原聊驻屐，试待月荒凉。

[七言律诗]
天香国色竞新奇，初过清明未觉稀。
困舞尚迎风袅袅，醉粧犹弄日晖晖。
飘零洛下千金价，惭愧江南百草菲。
谢守多才最怜尔，百篇能伴羽觞飞。

[五言律诗]
渚田芳草徧，共忆故山春。
独往沧洲暮，相看白发新。
定过林下寺，应见社中人。
只恐东归后，难将鸥鸟亲。

[七言律诗]
言贵安徐行贵常，与人平淡勿相伤。
莫贪顺路行时快，到了回思见去长。
克已定知天降福，害人只是自贻殃。
长教言行枢机密，此外虚心不用防。

[五言绝句]
柿叶红如染，横陈几席间。
小题秋样句，客思满江山。

[七言绝句]
触事嫌猜只一瘖，出门固羡砌虫吟。
无情河汉西流去，惟有白云知此心。

[七言律诗]
日落啣山照画屏，箭山鬰鬰岁寒青。
昂霄巨干成梁栋，裂石盘根长茯苓。
风撼碧涛惊鹤梦，雷轰铁锁悦龙形。
由来秀荫观音庙，血食千年显电灵。

[七言律诗]
山川曾是避秦余，何得真成画不如。
想象曾闻昔所赋，经行为记我今初。
欲知赋役无逃遁，看取耕桑映密疎。
雨笠烟蓑春正好，盍抛手板便从渠。

[五言律诗]
曾作关中客，频经伏毒岩。
晴烟沙苑树，晚日渭川帆。
昔是青春貌，今悲白雪髯。
郡楼空一望，含意卷高帘。

[七言律诗]
岁晚穿池结小亭，地偏聊欲寄幽情。
虚簷风度披襟爽，曲岸波平照眼明。
过我宾朋无厌数，傍人鸥鹭不须惊。
圣朝乞得身闲散，便觉渊明是隔生。

[七言绝句]
公庭过午无余事，退食归来默坐时。
晴日半窗香一缕，阳来消息只心知。

[七言绝句]
黑中有白为丹母，雄里藏雌是圣胎。
太一在𬬻宜守慎，三田聚宝应三台。

[七言律诗]
四时说尽庵前事，寄远如开水墨图。
略有生涯如谷口，非无卜肆在成都。
旁篱榛栗供宾客，满眼云山奉燕居。
闲与老农歌帝力，年丰村落罢追胥。

[七言律诗]
可但儿曹学未成，鄙心蔓草要锄耕。
劳君穷海坐宾馆，为我文坛作主盟。
苜蓿阑干朝饭薄，图书跌荡夜谭清。
便携琴剑东归得，信有人间桑梓情。

[七言绝句]
一声横笛晓林空，知是春风十日东。
来岁花时在何处，探芳还有几人同。

[七言律诗]
祖筵四面烟花合，江馆深冬归思长。
火斾画旗风燄燄，橘洲渔舍浪茫茫。
听歌几入红兰榭，坐隐频升白玉堂。
今数不如沙碛雁，天边一一得随阳。

[五言绝句]
离樽闻夜笛，寥亮入寒城。
月落车马散，凄恻主人情。

[七言律诗]
我儿辞去泪双流，蜀郡秦川两处愁。
红叶满山归故国，黄茅徧地住他州。
荷衣晓挂惭官吏，菱镜秋窥讶鬓髹。
好向云泉营旧隠，莫教庄叟畏牺牛。

[七言绝句]
海角天高月满山，新亭清泪洒斓斑。
春风吹断兴亡梦，潮落潮生小石湾。

[五言绝句]
渊明爱佳色，灵均餐落英。
墨衣林下去，标致更凄清。

[七言绝句]
屡督平反狱易空，深惭龙断货谁笼。
后来倘念全齐寄，应筑虚堂致盖公。

[七言律诗]
万木惊秋叶渐稀，静探造化见玄机。
眼前谁悟先天理，去后还知今日非。
树拥秣陵千嶂合，云开萧寺一僧归。
汉廷累下征贤诏，未许严陵老钓矶。

[五言律诗]
择地喜将父，戴星勤坐曹。
阿奴已伤锦，君子好更□。
大尹征求寡，先贤抚字劳。
直须琴调古，莫倚棒头高。

[七言律诗]
去年两桨泛清深，正是随雏出凤林。
彩仗浑如天上去，寿光俄向斗边沈。
金花象轴恩虽在，云陇山原痛可任。
我亦堂前飞鹤起，强成哀挽倍伤心。

[七言绝句]
庐山东南五老峰，青天削出金芙蓉。
九江秀色可揽结，吾将此地巢云松。

[七言律诗]
南风伊轧语窗扉，团扇无功白日迟。
长恨老来方学易，自从春去不吟诗。
虫丝有力萦琴索，蛀粉无声点墨池。
偶出门前行数步，石榴花过已多时。

[七言绝句]
蜀锦团𪢮照眼明，游蜂乍见亦须惊。
君知此种来何处，花萼楼中五弟兄。

[七言绝句]
门外便伸千里别，无车不得到河梁。
高楼直上百余尺，今日为君南望长。

[五言律诗]
踏雪到人家，投机的不差。
月魂通水脉，春信入梅华。
去觅炊香许，来宽束篾些。
上方分佛事，先我过毗耶。

[七言律诗]
六代风流不可寻，石头胜槩古犹今。
疏钟答响江山迥，啼鸟忘形松竹深。
借问白云谁卜筑，拟要明月共登临。
终投逸少兴公社，蔬粥麻衣事道林。

[七言绝句]
年年此日泼恶水，个事从悉达多起。
自云遍界独称尊，后代儿孙谁管你。

[七言绝句]
拒霜花落碧潭秋，懒向山巅水际游。
自看夕阳乌臼树，白云红叶乱溪流。

[五言律诗]
故里花应尽，江楼梦尚残。
半生吟欲过，一命达何难。
特立珪无玷，相思草有兰。
二年春怅望，不似在长安。

[七言律诗]
长沙送我枉君辞，怀玉逢君动我诗。
不是固违良友戒，舍渠宁慰远游悲。
鴈来海角平安讯，春到湖边南北枝。
傥忆平生故人否，衡门之下有栖迟。

[七言律诗]
临水登山自有期，不同游子暮何之。
闲眠默坐身堪赏，已去还来事可知。
林鸟隔云飞一饷，草虫和雨叫多时。
思君最易令人老，倚槛空吟所寄诗。

[七言律诗]
纪赠歌诗数百人，序师多艺各求新。
未言篆隶飞龙凤，且说风骚感鬼神。
琴有古声清耳目，鹤无凡态惹埃尘。
英公所学还如此，不错承恩近紫宸。

[五言律诗]
出郭四十里，孟冬天尚和。
风生帆力健，木落月明多。
小市人声散，长桥炬火过。
吾生几来往，抚枕独悲歌。

[七言绝句]
英华相背露台高，夹道双亭气象饶。
每待中秋开夕宴，月轮平处奏箫韶。

[七言绝句]
华盖车前龙步滑，紫微垣上凤巢寒。
一时扫下尘泥去，却入汉家盛露盘。

[五言律诗]
微阴变潜律，浓雾引疏音。
时化能无感，清吟独有心。
萧条映落日，断续响中林。
秋风忽满眼，叹息岁华深。

[五言律诗]
欲露尘中事，其如不易言。
家山一离别，草树匝春暄。
吹梦风天角，啼愁雪岳猿。
伫思心觉满，何以远门轩。

[五言律诗]
合殿恩中绝，交河使渐稀。
肝肠辞玉辇，形影向金微。
汉宫草应绿，胡庭沙正飞。
愿逐三秋雁，年年一度归。

[七言绝句]
自是秋怀易寂寥，强将离绪怨芭蕉。
教它不报𩃎𩃱信，只么萧萧过夜遥。

[七言绝句]
沧海尘生望不还，虚空粉碎步方艰。
时人欲识今行履，一衲萧然云岭间。

[七言律诗]
心不融明遂启疑，源流本末致交驰。
谷何尝响人相唤，岸几曾行舟自移。
枉直万端明似镜，是非一著错如棋。
磨心拔去谁能转，试问诸公知不知。

[七言绝句]
雀罗门巷昔趋荣，味似饧甜忽变辛。
说与侯门休谢客，朝朝暮暮看人情。

[七言绝句]
黄流日夜向南风，道出封丘处处逢。
紫盖黄旗在湖海，故应河伯欲朝宗。

[五言律诗]
暇日诗成集，西来见未曾。
金徽想流水，玉井定层冰。
呵护山灵惜，流传纸价增。
石湖千载托，密密续前灯。

[五言律诗]
共贺登科后，明宣入紫宸。
又看重试榜，还见苦吟人。
此得名浑别，归来话亦新。
分明一枝桂，堪动楚江滨。

[七言绝句]
粉翼才成便鬭飞，微虫气化岂先知。
草间更看跳梁者，物物春风信有时。

[七言律诗]
建康学士注鱼虫，枹罕兵官策守攻。
此日精勤徒有得，异时荣盛各成空。
吾能委曲谋田上，君乃呻吟厌旅中。
故国他乡俱未快，劳生何事不齐同。

[七言律诗]
故乡乔木莫知年，闻道端居似玉川。
勿谓鲁侯吾不遇，试言卫政子奚先。
传家学问三冬足，插架文书四库全。
颇复因君怀柱史，当时高会有群贤。

[七言绝句]
湖山春静子规啼，草满汀洲树叶低。
一阵暖风吹絮乱，又扶舆度柳桥西。

[五言律诗]
落本千山迥，空江一带横。
画图非意匠，诗句亦天成。
老我头今白，逢渠眼暂明。
诘朝山岳隔，杯面莫多争。

[七言律诗]
君家自有神奇在，底用浓熏到马班。
黄石一编灯火外，紫芒双剑斗牛间。
谁能莫府初开印，闻有诗人便入山。
雨过勘厅春草绿，与吾意思政相关。

[七言律诗]
昼绣归来自帝京，魁星双照锦官城。
持衡称职真能事，劝驾何功亦与荣。
细与论文重款接，要看落笔更纵横。
我归便作江湖计，试目需君辅太平。

[七言律诗]
洞霄问路觅青梯，尚恐岩阿有勒移。
暂许寻山留信宿，何由税驾息驱驰。
七仙不死今仍在，五洞交扃昔所知。
信有灵丹藏箬下，刀圭分乞岂无时。

[七言绝句]
张硕风流隠钓缗，渔郎回首漫纷纷。
杜兰香去知何在，惆怅西江一浦云。

[七言律诗]
翰墨平生气吐霓，诗成先喜示筠谿。
山中见客应偏好，笔力知公不肯低。
夜寂据梧饥鼠出，岩空同听怪禽啼。
上方闻说非人世，更陟缘云第几梯。

[七言律诗]
过去光阴箭离弦，河清易俟鬓难玄。
再加孔子从心岁，三倍周郎破贼年。
耄齿阻陪鸠杖列，瞽言曾献兽樽前。
磻溪淇澳吾何敢，且学香山也自贤。

[七言绝句]
忆昨东风吹马蹄，瓦关分袂涕交挥。
淮阳风物应如旧，独在柯山送雁归。

[五言律诗]
贤才当召试，彪炳对吾君。
千古不遗恨，八元应主文。
岸花明列斾，天籁拂微云。
后夜观垂象，中台位已分。

[七言绝句]
一饮琼浆百感生，玄霜捣尽见云英。
蓝桥便是神仙窟，何必崎岖上玉清。

[七言律诗]
六龙亲御奠神州，甲子如今甫再周。
百世尚瞻虞帝祀，五传遽抱杞天忧。
臣民莫废瓜华敬，今古长悲禾黍秋。
叹息余生孤露甚，门弧弓棘总成愁。

[七言绝句]
欲识道人门径深，水仙多处试来寻。
青裳素面天应惜，乞与西园十日阴。

[五言律诗]
好勇知名早，争雄上将间。
战多春入塞，猎惯夜登山。
阵合龙蛇动，军移草木闲。
今来部曲尽，白首过萧关。

[七言绝句]
文犀剡剡穿林笋，翠靥田田出水荷。
正是西亭销暑日，却将离恨寄烟波。

[七言律诗]
此生頼有三男子，到处来看老病翁。
饮食粗便鱼稻足，音尘不隔马牛风。
道场莫问何方是，舍宅元依毕竟空。
且尔不归归亦得，汝曹免复走西东。

[七言律诗]
千里人怀闵旱心，轻将岁事叩天阍。
骤倾江海繁声合，尽涤山川沴气昏。
官责时丰聊共喜，归休兴动欲谁论。
更思田父相邀乐，步屧春风倒社尊。

[七言绝句]
春风满面喜津津，纵有嗔拳不忍嗔。
尚恐傍观安注脚，笑他何事与何人。

[五言律诗]
甲子诸孙行，丁年北梦行。
归来古于越，友事晋参卿。
旋展升堂拜，方瞻赐绂荣。
故山耆旧少，萧瑟更佳城。

[七言绝句]
秋染棠梨叶半红，荆州东望草平空。
谁知孤宦天涯意，微雨萧萧古驿中。

[五言律诗]
携箧戴星去，荷锄冲雨行。
隄防询故老，铚艾倚新甿。
移竹三千个，添松一万茎。
但能逃冻饿，吾不慕公卿。

[七言绝句]
不能百里马牛风，千日相思一日逢。
四月仙舟发漳水，恍然笑语在芙蓉。

[七言绝句]
晚寒晻霭失楼台，弦管声收野意回。
柳下系舟觅闲伴，更无一个白鸥来。

[七言律诗]
老去春来已薄情，体中病后更竛竮。
海棠红酽飞成雪，杨柳金浓染作青。
到得当家饶景物，不如旧日借园亭。
一杯欲把还休去，遮莫鶑花笑独醒。

[五言律诗]
清冬和暖天，老钝昼多眠。
日爱闾巷静，每闻官吏贤。
寒葅供家食，腐叶宿厨烟。
且复执杯酒，无烦轻议边。

[五言律诗]
昔在三山日，曾升孟母堂。
官寮同令子，箴训出幽房。
盛拟双封国，俄惊一奠觞。
新阡缘孝感，挥涕望高冈。

[七言绝句]
一卷残书自课儿，欹斜茅屋任风吹。
阶头石鼎煎茶熟，还咏当时月蚀诗。

[七言绝句]
乔林蔽日沸蝉声，美荫超然风露清。
嘒嘒不休聊自乐，岂因人故乃长鸣。

[七言律诗]
乾坤不固夜舟藏，去跨青鸾觅玉霜。
东野诗随山月堕，龙门洒落冢泥香。
生传嘉祐皇储疏，死葬贞元绿绶章。
九些招魂招不返，黄昏豺虎啸山墙。

[五言律诗]
幽云生簷楹，落日挂户牖。
茂树发华颠，归鸟鸣高柳。
春风可怜人，举兹为我寿。
行乐当及时，浮名竟何有。

[五言律诗]
幼子淮西客，双壶思老人。
远来经顄淡，细酌喜清醇。
饮罢遥怜汝，归来早及春。
南斋昔未有，余似旧时贫。

[七言律诗]
羁魂虚仗些词招，病骨那禁积毁消。
乱叶打窗寒有信，昏灯照幔梦无聊。
栈边老骥心空在，爨下残桐尾半焦。
百感忽生推枕起，碧霄银汉正迢迢。

[七言绝句]
晓日都门飐斾旌，晚风铙吹入三城。
知公再为苍生起，不是寻常刺史行。

[七言律诗]
怪底穷途遭白眼，依然别酒对青春。
百年甘旨为贫计，千里羁栖有故人。
道在不妨轻去鲁，功成他日会归秦。
江淮若遇南飞翼，尺素无忘东海滨。

[七言律诗]
我昔西来野梅发，今岁梅花似前腊。
流年别我谁肯留，衰鬓羞花不成折。
昔非今是未必然，尺短寸长何足说。
到家浄洗客衣尘，犹有匡庐半山雪。

[七言绝句]
忆昨边城初见春，纤纤垂柳正矜新。
不知远客贪归意，欲把狂丝系画轮。

[七言绝句]
昏昏雾雨暗衡茅，儿女随宜治酒殽。
便觉此身如在蜀，一盘笼饼是豌巢。

[七言绝句]
水满花肥春正长，东君作意脑愁肠。
同风未必如吾蜀，鼻观先闻荔子香。

[七言律诗]
杜陵郑老共襟期，门外红尘弗与知。
近日颇荒攻媿课，多时不见适斋诗。
竹深荷浄相留处，月白风清偶会时。
地僻衣裳俱自懒，黄冠野服澹相宜。

[七言律诗]
李杜坛高未易扳，鲸波浩渺鹤天宽。
潮音堂上频升座，日过寮中暂挂单。
颜子向来曾父孔，李翶未可便兄韩。
内丹仅足延龄尔，若要飞升必大丹。

[七言律诗]
又是一年修禊时，何须曲水泛金巵。
遍尝众酒少亦醉，坐到三更眠未迟。
上巳巧当寒食日，春风悭放牡丹枝。
白头父子灯前语，忘却江湖久别离。

[五言律诗]
议论方前席，功名早上坡。
去帆瓜蔓水，遗爱竹枝歌。
同志晨星少，孤愁暮雨多。
倚风穷望眼，碧色渺平莎。

[七言律诗]
淮岸春来罢夕烽，君王奏凯大明宫。
守关岂但勤萧相，分陕犹宜屈召公。
彩绶不妨龙衮贵，锦衣真与故乡同。
政成更上平戎略，归作麒麟第一功。

[七言律诗]
子公书问走舆台，公独山林挽不回。
人道旬瑜须径去，谁知李泌却重来。
传芳谢砌芝兰粲，在处膺门桃李开。
无媿可攻心事好，底教生死不荣哀。

[五言律诗]
病来知少客，谁可以为娱。
日晏开门未，秋寒有酒无。
自宜相慰问，何必待招呼。
小疾无妨饮，还须挈一壶。

[五言律诗]
西郭天泉里，依依得旧游。
绮罗红芰晓，丝管万蝉秋。
柳碍秋千陌，萍枕祓禊舟。
华年勿复道，谁为驻东流。

[五言律诗]
稳著云霄步，高峩獬豸冠。
简霜凝处冷，奸胆落边寒。
奋臂有余勇，撄鳞不苦难。
平生功业意，莫到晚年阑。

[七言律诗]
三更趋役抵昏休，寒呻暑吟神鬼愁。
从来鼓铸知多少，铜沙叠就城南道。
钱成水运入京师，朝输暮给苦不支。
海内如今半为盗，农持斗粟却空归。

[七言律诗]
年来学稼似樊迟，惟有农功每不醨。
事与本心虽自适，病随老境岂相遗。
我方枕簟和云住，公正风幡撇地时。
林下相逢笑相领，一枝筇竹水云姿。

[五言绝句]
月没云生障，风和雪压沙。
居家尝似客，行路却如家。

[七言律诗]
天上除书骆驿飞，谪僊何事得来迟。
旅怀宽似居家日，学力高于未第时。
山带晴霏横画轴，水流清响入琴丝。
世间多少王孙贵，无我寒泉一句诗。

[七言绝句]
洞庭五百里巨浸，衡岳七十二高峰。
不是公家椽样笔，个中施手若为容。

[七言律诗]
马嘶烟岸柳阴斜，东去关山路转赊。
到处因循缘嗜酒，一生惆怅为判花。
危时祗合身无著，白日那堪事有涯。
正是灞陵春酬绿，仲宣何事独辞家。

[七言律诗]
都下相逢意气欢，翩翩清兴到江干。
壮心已谢驰千里，薄禄犹惭系一官。
闲比水云随所适，朽如沟木不胜蟠。
欣然于此重相会，一读新篇九起叹。

[五言律诗]
雷行万物春，天震而地撼。
闭塞成冬冰，楚越自肝胆。
貂狐谅柔温，藜藿自羹糁。
相思牛羊下，城鼓寒𬘘𬘘。

[七言律诗]
茹蔬酌水度清晨，自是浮生洁静身。
好事频过三径晚，爱闲惜别五湖春。
品泉暗识南零味，鉴茗多藏北苑真。
且著青袍居膝下，少年未羡折腰人。

[七言律诗]
门前碍路旋移来，压架欹斜绿作堆。
三月半时花正好，十年前是手亲栽。
幽香早被风偷递，小蕊那禁雨急催。
尽数折为神佛供，免教飞去卧苍苔。

[五言律诗]
妫汭嫔天子，涂山毓圣人。
聪明配昭献，慈俭继宣仁。
汤沐宁私己，园陵不病民。
鸿休耀彤管，无复数娀㜪。

[七言律诗]
天戈一指迅雷轰，涌雪公应记洗兵。
伊洛风烟想如旧，江淮草木转知名。
争先识面今裴度，孰与论心昔孔明。
文水万家惟击壤，得无军饷尽归耕。

[七言律诗]
南楼酌酒未分襟，啅鹊啼乌亦好音。
晴日倒红生笑颊，烟梧摇渌涨杯心。
可堪岁月供行色，尽把江山博醉吟。
不继芜湖留十日，焦峰浮玉恣幽寻。

[七言律诗]
居士室中天女现，生公台上雨华悬。
只因妙语倾人听，非有真花堕我前。
却似文章称锦丽，亦如咳唾说珠圆。
不知谁向痴人道，令望虚空眼欲穿。

[七言绝句]
百篇醉倒长安市，古今只数骑鲸李。
何事骑馿踏玉沙，诗叟一寒乃如此。

[七言律诗]
一雨西来满寺凉，盈盈不语立方塘。
远公白社所修种，浄土青胎无点妆。
要向花光见菩萨，肯从色界问莲香。
回头玉手双杯处，多少风流堕醉乡。

[五言律诗]
厌胜逾千载，祖龙安在哉。
寒潮平复落，幽鸟去还来。
龙凿功全异，牛山事可哀。
不知终古恨，谁见劫成灰。

[七言绝句]
满院香风乍熟楂，猴孙抱子坐枯槎。
头陀不惯迎宾客，自折芙蓉供释迦。

[五言律诗]
摄职临兹邑，于今五十年。
吏胥都往矣，井邑尚依然。
指目身曾见，谈论口但传。
人情犹可喜，能不为留连。

[七言绝句]
年华易去三春半，花态增新一雨中。
自笑白头连日赏，罇前犹插数枝红。

[七言绝句]
笑看沧海欲成尘，王母花前别众真。
千岁却归天上去，一心珍重世间人。

[五言绝句]
形影一朝别，烟波千里分。
君看望君处，祗是起行云。

[七言绝句]
孝弟谨信泛爱众，亲仁犹未是全功。
圣贤成法事物理，都在诗书六艺中。

[七言绝句]
万萼霞干照曙空，向来心赏已多同。
未如此日家园乐，数徧繁枝衮衮红。

[五言绝句]
火齐堆盘起，珊瑚列库藏。
不如茅屋底，父子事耕桑。

[五言绝句]
知足是灵龟，无厌乃朵颐。
虚心万物表，寒暑自四时。

[七言律诗]
觞酣出座东方高，腰横半解星劳劳。
柳苑鸦啼公主醉，薄露压花蕙园气。
玉转湿丝牵晓水，熟粉生香琅玕紫。
夜饮朝眠断无事，楚罗之帏卧皇子。

[五言律诗]
去垢如去邪，不欲留毫分。
发不止一沐，身不止三薰。
如何迷本原，浴德不自勤。
区区养樲棘，俯仰愧前闻。

[七言律诗]
随缘南北似风旌，饱听波涛处处声。
今日园花风里尽，到时江月雪中明。
虽无格磔钩辀语，尚有媻姗勃窣行。
谁饯东君沸歌管，琵琶弦上啭春莺。

[七言律诗]
尺书不献罪何逃，每读新诗胜读骚。
千里寄怀惟短梦，十年饮德似醇醪。
次公治郡声方藉，陶令抛官趣独高。
俗吏无缘参步武，白头终日漫尘劳。

[五言律诗]
烽火来千里，狼烟度六桥。
岭寒苍兕叫，江晓白鱼跳。
壮士披金甲，佳人弄玉箫。
偶余尊酒在，聊以永今朝。

[七言律诗]
夜雨鸣簷送五更，不惊高卧最多情。
窗间细视花无恙，墙外随听屐有声。
数把柔丝堤柳嫩，一奁方镜闸波清。
出门眼界殊明洁，但觉春寒处处生。

[七言律诗]
十年不到此祇园，又为支郎暂出村。
犬认行踪增踊跃，燕惊离恨苦埋冤。
鬓边但觉新丝长，壁上惟余旧墨存。
但问桑麻添几许，世间万事不须论。

[七言绝句]
宫人早起笑相呼，不识堦前扫地夫。
乞与金钱争借问，外头还似此间无。

[五言律诗]
孔铎经百年，诬世有杨墨。
天生子舆氏，邪说一以息。
紫阳曾未远，人复诋无极。
先生严卫道，功比异端辟。

[七言律诗]
佳住从来说鼎湖，兹游直欲到清都。
参天玉笋千寻许，堕地金莲十丈无。
江观便思眠一柱，海山今喜识方壶。
直须买取鹅溪绢，要画沧洲水墨图。

[五言绝句]
闻道边城苦，今来到始知。
羞将门下曲，唱与陇头儿。

[七言绝句]
即心是佛一家风，马祖声传四海中。
灵利衲僧才一顾，娘生赋性出天聪。

[七言绝句]
南风未蛰浙江波，倦客闲愁似许多。
安得双鬟如阿素，红檀声里釂金荷。

[五言律诗]
索索风叶响，寒生秋夜深。
闲思千古事，虚费一生心。
命薄谋多拙，年衰病易侵。
黄粱今梦觉，高枕卧山林。

[七言律诗]
天南行李半波涛，滩树枝枝拂戏猱。
初著蓝衫从远峤，乍辞云署泊轻艘。
山村象踏桄榔叶，海外人收翡翠毛。
名宦两成归旧隐，徧寻亲友兴何饶。

[五言绝句]
龙树非形相，独现圆月体。
说法如虚空，非舌谈真理。

[五言律诗]
高闬营层构，翚飞势自伸。
已闻能赋客，空忆带星人。
雕槛凭秋迥，朱扉敞汉新。
龟趺清刻在，谁共继芳尘。

[七言律诗]
文江别后又三年，别后三年诗几篇。
老去莫思身外事，命穷甘作饮中仙。
天阴雨湿龙归海，云淡风轻鹤在田。
回首西湖湖上路，新蒲细柳为谁妍。

[五言律诗]
远色分诸岛，清光湛一陂。
鸟行排夕照，竹影乱风漪。
道体烦摩撮，禅心绝占窥。
由来输范老，佛法不曾知。

[七言绝句]
南华老子定相亲，应问三湘放逐臣。
为报君恩似天地，不教重作岭南人。

[七言律诗]
目断千山嗟宿草，言犹在耳奈从何。
文人纵有诗人少，侠气不如道气多。
哲匠久埋泉下骨，吟徒今似法中魔。
吾非具眼空饶舌，自掩柴扉适意歌。

[七言律诗]
何必穷搜到大宛，仰山龙种出天然。
直方自得坤爻动，坚瘦宜居灵寿先。
剩喜登山扶病足，不妨倚壁伴清眠。
故人若问今无恙，不似山僧故削圆。

[五言律诗]
持橐甘泉日，英声耸缙绅。
循良六郡守，蹇谔一台臣。
德亚耕萃叟，年同钓渭人。
设施浑未尽，识者为眉颦。

[五言律诗]
秘阁锁书深，墙南列晚岑。
吏人同野鹿，庭木似山林。
浅井寒芜入，回廊叠藓侵。
闲看薛稷鹤，共起五湖心。

[七言律诗]
相逢莫怪我皤然，出处参差四纪间。
有道方令万物遂，无能拟乞一身闲。
花前独酌罇前月，淮上扁舟枕上山。
此乐想公应未暇，且持金盏醉红颜。

[七言绝句]
惭愧多情阁皂山，去年迎我上西船。
今来送我还东去，四日相随到进贤。

[七言律诗]
相鲜金碧照崔嵬，殿阁园林迤逦开。
留恋白云禅客少，寂寥青嶂晓猿哀。
山川胜处天然巧，景象穷时石也摧。
靖节远公如可作，不应莲社愧刘雷。

[七言律诗]
种花千树满家林，诗思朝昏恼不禁。
担上青红要逐定，车中摇兀也教吟。
虽无蜂过曾偷采，犹恐尘飞数见侵。
应是花枝亦相望，恨无人似我知音。

[七言绝句]
岭外三年避贼忙，法轮元不下禅床。
君归却说岭南事，瘴暑作时君自凉。

[七言律诗]
半载持竿野水东，山翁心不类渔翁。
何须巧饵悬钩上，会使奸鳞落鼎中。
西伯道高来吕望，文宗才短失卢仝。
纵人能取鳞中意，南海波澜一夜空。

[七言绝句]
少年桃李竞青春，回顾寒梅已丈人。
强欲施朱追俗好，谁知翻是失天真。

[五言律诗]
爱水移居宅，行藏岂但迂。
若非风月管，枉伴竹松臞。
野服常宽带，芒鞋亦断絇。
请君看此老，堪作贵人无。

[七言绝句]
双双白鹭坠青空，飞入花汀杂翠红。
烟火一篷渔舍晚，归时荡漾小船风。

[七言绝句]
自修盟好讳言兵，竞喜丰年贺太平。
养得狐狸解猖獗，健儿还胜老儒生。

[七言绝句]
畦蔬甘似卧沙羊，正为新经几夜霜。
芦菔过拳菘过膝，北风一路菜羹香。

[七言绝句]
寒根不与物俱陈，髁髁梢头寂寂春。
却月凌风谁会得，不沾一叶是真身。

[七言律诗]
尊酒旗亭说旧游，重来茂苑又深秋。
烟霞静锁诗人屋，风雨常欺倦客楼。
独鴈叫群天漠漠，蹇馿畏滑路悠悠。
相思清夜黄花老，一琖寒灯万斛愁。

[五言律诗]
一梦孝皇初，凄然四纪余。
国人莫知我，天下孰宗予。
散地虽无柄，名山尽有书。
乌虖传万世，犹足矫玄虚。

[七言律诗]
衡茅有客同欢笑，径草呼童旋刬除。
𥬠酒熟迟聊酤我，藜羹生怕有卷如。
夜长不必论升斗，岁晚能忘誓笠车。
邻舍多情还解事，频分野菜馈生鱼。

[七言绝句]
皎洁离云鹤梦时，孤光还与雪相宜。
金盂后夜重垂影，拂尽天风不自知。

[五言律诗]
不到兹亭久，轩窗眼界开。
江流翻白浪，树影扫青苔。
有鸟衔花出，无人送酒来。
快然心自适，此地亦悠哉。

[七言律诗]
心期耿耿浮云上，身事悠悠落日西。
千古兴亡何限错，百年生死本来齐。
沙边莫待哀黄鹄，雪里何须问牧羝。
此处曾埋双宝剑，虹光夜指楚天低。

[七言绝句]
谁道幽兰是国香，山林僻处更芬芳。
从今借得佳人佩，伴我春堂昼梦长。

[七言律诗]
一庵便送渊明老，四海共传摩诘诗。
本自妨人枕边梦，不能陪汝剑头炊。
交游大半饥寒里，疾病中分少壮时。
西寺木鱼东寺鼓，三年三见浃阇黎。

[七言律诗]
洒扫东篱具菊杯，仙翁折送几枝梅。
绝怜绿萼才先去，能与黄花作伴开。
造物定应无顷刻，未霜早自有春回。
穷山似汝真何数，幸被诗人拈出来。

[五言律诗]
暮雨停骖处，僧庐古道边。
千峰环杰阁，一水下平田。
行役无期度，经过几岁年。
明朝须饱饭，蹑足上寒烟。

[七言绝句]
涨落平溪水见沙，绿阴两岸市人家。
晚风来去吹香远，蔌蔌冬青几树花。

[五言律诗]
不爱一身死，以全千里生。
群言更廉洁，此事甚分明。
心白天应见，官卑自莫争。
于公厚阴德，尚欲子孙荣。

[七言绝句]
道装人映醉中姝，十二分行俨翠裾。
遥想翻阶丽清禁，似今群艳簉庭除。

[五言律诗]
书社他年事，寻盟未厌烦。
须吾执牛耳，助子跃龙门。
凌厉先诸彦，从容即万言。
隽功科举外，暇日要深论。

[七言律诗]
衔命宫陵偶一回，山阴道上得徘徊。
溟鹏好在思抟击，乘鴈何尝计去来。
万壑千岩况秋色，明珠白璧更尘埃。
相逢未稳还为别，一段诗愁费剪裁。

[七言律诗]
平生希慕范莱芜，耻把耕耘一问奴。
碑较智愚能几里，树争贫富没多株。
报之琼玖如投李，遗以珩璜恍弋凫。
传语小城休负固，元侯今后不言无。

[五言律诗]
黾勉吾将仕，谋身力已分。
漆雕惭未信，子夏又离群。
惨淡交情重，间关道路勤。
至言宜远寄，孤陋愿频闻。

[七言绝句]
帝王而下几兴亡，销尽繁华作战场。
惟有东家诗礼在，子孙万古读书堂。

[七言绝句]
曾识云仙至小时，芙蓉头上绾青丝。
当时惊觉高唐梦，唯有如今宋玉知。

[五言律诗]
纷纷春来华，渺渺动行迈。
浮川向吴会，走陆转江介。
酒勤三釂爵，礼重百其拜。
既慰推迁悲，亦劳驱驰债。

[七言绝句]
炀帝开河鬼亦悲，生民不独力空疲。
至今呜咽东流水，似向清平怨昔时。

[七言绝句]
高花笑属赋花人，花自鲜明笔有神。
可惜人间两清绝，不教媚妩对闲身。

[七言律诗]
走马街南百亩池，碧莲花影倒参差。
偶同人去红尘外，正值僧归落照时。
万事已为春弃置，百忧须赖酒医治。
殷勤待取前峰月，更倚阑干弄钓丝。

[七言绝句]
当年泚笔笑愚忠，后日私书迹更穷。
自是京刘异恭显，未知君意与谁同。

[七言绝句]
衣裾兰茝有余清，风骨冰霜照眼明。
欲共阿戎谈绝倒，亦憎暮雨滴堦声。

[五言绝句]
交互明中暗，功齐转觉难。
力穷忘进退，金锁网鞔鞔。

[七言律诗]
纡青拖紫信天缘，才说归畊自乐然。
二顷良田供活计，一鉏风雨饱丰年。
妻条桑叶催蚕起，儿脱莎衣傍犊眠。
不是此心甘隐退，为贪农隙理残编。

[五言律诗]
芸居老衣钵，付与宁馨儿。
旧种无多叶，生香不断枝。
折芳归艺圃，賸馥入诗脾。
粉省他年事，清名当自期。

[七言绝句]
已过谷雨十六日，犹见牡丹开浅红。
曾不争先及开早，能陪芍药倒薰风。

[七言绝句]
匆匆岁事又更新，一气初回万木春。
独有江梅殊未觉，凛然冰雪照诗人。

[七言律诗]
卧闻微霰却无声，起看阶前又不能。
一夜纸窗明似月，多年布被冷于冰。
履穿过我柴门客，笠重归来竹院僧。
三白自佳晴亦好，诸山粉黛见层层。

[七言绝句]
翠栏清浅柳如帷，帷外烟光远可窥。
夜榻晚窗谁是伴，暑风秋月最相宜。

[七言律诗]
万里书归说我愁，知君不忘北城幽。
一篇封禅才难学，三亩蓬蒿势易求。
欲与山僧论地券，愿为邻舍事田畴。
应须急作南征计，漠北风沙不可留。

[七言律诗]
霜风凛凛战征帆，夜月船窗许对谈。
当日心期付张八，莫年诗笔忆陈三。
玉难售楚真堪叹，竽解欺齐窃自惭。
垂橐归来未糊口，更烦米价问淮南。

[七言绝句]
凤凰台上凤凰游，山自青青水自流。
千载谪仙元不死，相逢一笑不能休。

[五言律诗]
重叠太古色，蒙蒙花雨时。
好峰行恐尽，流水语相随。
黑壤生红黍，黄猨领白儿。
因思石桥月，曾与故人期。

[五言律诗]
一蕙香天下，求多却恐无。
诗非今世悟，心与古人俱。
鹤守林逋宅，鸥闲贺监湖。
往来应自在，知识半樵夫。

[七言律诗]
离骖莫惜暂逡巡，君向池阳我入秦。
岁月易抛非曩日，酒桮难得是同人。
路经隋苑桥灯夜，江转台城岸草春。
此处故交谁见问，为言霜鬓压风尘。

[七言绝句]
望断南云日已晡，便应凭梦过重湖。
不知自古登龙者，曾有因诗泥得无。

[七言绝句]
一听茶歌泪即流，更兼风叶响飕飕。
不堪满地余残照，并与新寒合作愁。

[七言绝句]
不问青黄赤白黑，不拘大小与残疾。
秃须秃尾小无爪，此物见之不足惜。

[七言绝句]
小阁峥嵘山四傍，清溪来作九霞觞。
我来细酌看山色，山色长佳为不忙。

[七言律诗]
蓬瀛当日接英游，俛仰星霜十见秋。
红药青苔叨并命，西山南浦动离愁。
宁论圆观情犹在，且喜维摩病少休。
欲就书堂访髙隐，便疑猿鹤不相留。

[五言律诗]
昔禹别九州，导洛自熊耳。
熊耳自有两，未审孰为是。
东者近成周，西者隔丹水。
书传称上洛，斯言得之矣。

[五言律诗]
正尔逢千载，何为不百年。
龙图虚旧阁，马鬛启新阡。
方寸留天鉴，清规入世传。
韦平向来盛，端属子孙贤。

[五言绝句]
双双水中凫，食饱不出水。
灵鳯来何时，鸿鹄志万里。

[五言律诗]
自愁还自乐，于道得吾真。
花以瓶为圃，人将饱作春。
诗书惟务旧，老大岂知新。
明日还如此，太平先此身。

[七言律诗]
江南江北正干戈，茅屋深迁入薜萝。
梦幻利名知险恶，虚舟身世若风波。
石门路险交游少，竹坞云深笋蕨多。
閙里打闲谁似我，千岩春色一声歌。

[五言律诗]
未识淮乡味，饕馋老不衰。
及兹秋水涨，已食小鲜肥。
众口虽难美，饥肠本易为。
岂无鲈鲙好，物以罕为奇。

[七言律诗]
故人寒踏龙门路，来听深山唱竹枝。
半世向人长落落，几回于我独奇奇。
淡交似水有余味，薄俗如云无定姿。
一点青灯俱白发，相看不语只心知。

[七言绝句]
索寞还寻静处行，物华如旧岁华更。
绿槐苍桧曾相识，想见英雄讶瘦生。

[七言绝句]
仰望苍岩高更深，岩中佳处著禅林。
琼泉万仞峰头落，一滴泉声一醒心。

[五言绝句]
去去实不去，是法住法位。
来来实不来，世间相常住。

[五言律诗]
俊快伤灭裂，厚重伤滞泥。
趋造随所尚，不免有同异。
异己必为非，同己必为是。
是非战异同，终身不知义。

[七言律诗]
四海一居何处卜，北窗祗取见家山。
要无名利来心曲，便有园林出世间。
拙宦莫兴三黜叹，老归未厌百年闲。
先君余庆期之子，吾驾如今不可还。

[五言律诗]
尽道梅花白，能红又一奇。
浑疑丹换骨，不是酒侵肌。
看此敷腴色，思侬少壮时。
盛年虽不再，犹拟岁寒知。

[五言律诗]
曾是乘轩客，飘零老更穷。
棹船秋叶浦，策杖桂枝丛。
往事都如梦，新诗不用工。
草庐消得几，不许卧隆中。

[五言律诗]
卓荦康时略，昂藏报主身。
冲风还按辔，飞雪却宜人。
帝渥先春遍，诗题触目新。
行行何样好，归路玉为尘。

[七言绝句]
高明所志希贤圣，愚暗惟知事鬼神。
老我激昂非矫物，本心标榜未输人。

[七言律诗]
衰颜非复昔年朱，几过黄公旧酒垆。
成败只堪三太息，是非终付一胡卢。
连天烟草迷归梦，动地风波历畏途。
辛苦一生成底事，躬耕犹得补东隅。

[七言绝句]
青山双夹小溪流，绿筿人家古渡头。
虽是溪山不相识，劝人啼鸟却相留。

[七言绝句]
楼外紫金山色秀，门前甘露水声寒。
古槐阴下清风里，试为诸人再指看。

[七言绝句]
去来书画米家船，聊结梅花一笑缘。
不为莼鲈弃官去，归心祗在白云边。

[七言律诗]
水乡元不减吴松，短櫂沿洄野兴浓。
鬰鬰冬青森翠葆，离离夜合散红茸。
村深初度穿林笛，寺近先闻出坞钟。
归路夕阳犹满岸，凭舷一笑览衰容。

[七言绝句]
世无元亮亦无诗，菊亦凄凉孰汝知。
问我无诗宁爱菊，落英闻道可充饥。

[七言绝句]
城上新开百尺楼，白云人伴白云留。
山川半倚三吴胜，江汉常吞七泽流。

[七言律诗]
尚欠佳篇与送春，祇缘醉卧动经旬。
偶无载酒相过客，始是吟诗自在人。
喜见笋芽穿瓦石，都忘雨点渍衣巾。
园林全頼东风力，莫道南风便有神。

[七言绝句]
露湿晴花春殿香，月明歌吹在昭阳。
似将海水添宫漏，共滴长门一夜长。

[七言律诗]
路尽清谿逼画图，乱云深处插天都。
雾开虎豹文姿出，松隠龙蛇怪状孤。
吐焰香砂收火齐，凌虚精舍碍灵乌。
我来为访容成侣，试问丹丘果有无。

[七言律诗]
日饮知非贫士宜，要逃语穽税心鞿。
所须唯酒非虚语，以醉为乡可径归。
鹦鹉鸬鹚俱得道，螟蛉蜾蠃共忘机。
狂言戏作麻姑送，无奈阍人与我违。

[七言律诗]
黄钟巨挺两舂容，何幸幽居近学宫。
坐对江山增浩气，力追齐鲁欲同风。
颂诗闻道求何武，家法行看试左雄。
欲伴少年游矍相，奔军惭愧恐词穷。

[七言律诗]
动地风来觉地浮，拍天浪起带天流。
舞翻柳树知何喜，拜杀芦花未肯休。
两岸万山如走马，一帆千里送归舟。
出笼病鹤孤飞后，回首金笼始欲愁。

[七言律诗]
逐客生涯一钓篷，野塘幽绝小楼东。
柳边新过清尘雨，水面徐来送月风。
逸兴似穷千里远，胜游还复五人同。
子皮已结烟波社，白酒何妨日日中。

[七言绝句]
先生旧把钓鱼竿，弄月云涛手本闲。
只为春风藏不得，却来摇笔对三山。

[七言律诗]
江上渔家水蘸扉，闲云片片傍苔矶。
钓收鹭下虚舟立，桥断僧寻别径归。
海近冈峦多迤逦，天寒雾雨正霏微。
羊裘老作桐江叟，点检初心幸未违。

[七言绝句]
天边历草记年华，一日东风一荚花。
春到平分争一荚，庭萱吹出碧云芽。

[五言律诗]
台上柏萧萧，空堂闭寂寥。
芳魂三尺土，往事几回潮。
堕翠寻难见，埋红恨未销。
犹胜江令在，白首入隋朝。

[五言律诗]
曾上郎官直，中辞宰掾高。
丹衷耿天日，外物等丝毫。
内养神方壮，前知数莫逃。
阜陵人物旧，江汉日滔滔。

[五言律诗]
为爱山园好，都无尘世喧。
穗禾临芰沼，绳草对苔垣。
去就随佳酝，穷通付寓言。
还同李长吉，来过有高轩。

[七言绝句]
紫薇浥露翠条深，捷捷灵乌振好音。
全似冰岩亭上坐，四屏烟霭奏春禽。

[七言律诗]
龙斾飘飖指极边，到时犹更二三千。
登高晓蹋巉岩石，冒冷朝冲断续烟。
自学汉皇开土宇，不同周穆好神仙。
秦民莫遣无恩及，大散关东别有天。

[七言绝句]
太平宰相王文正，盛德真宜有子孙。
旧国今余几乔木，三槐阴满宋乾坤。

[七言律诗]
一番雨过长莓苔，乘兴登临倦眼开。
花落无声春取去，社寒有信燕将来。
人间事已不啻足，海上翁今莫见猜。
负郭曾微耕雨处，自题诗句觅桤栽。

[五言律诗]
道德富瀛海，百谷输浩渺。
云梦吞什伯，坐映黄陂小。
斯文再炳蔚，精义凌缥缈。
典谟追灏噩，协气充四表。

[七言律诗]
五峰已别隔人间，双阙何年许再还。
既埽山川收地脉，须留日月驻天颜。
霞觞共饮身虽在，风驭难陪迹未闲。
从此枕中唯有梦，梦魂何处访三山。

[七言绝句]
边庭无事羽书稀，闲遣词臣进小诗。
共助至尊歌喜事，今年春日得春衣。

[七言绝句]
骊宫歌笑入青云，曾识常山有战尘。
忠骨已澌余发在，因人得见梦中身。

[七言绝句]
春来玉帐闲无事，自料穿松压酒糟。
即恐金罇未相称，山房乞取伴离骚。

[七言律诗]
帝念琼枝欲并芳，星分婺女寄仙郎。
鸾从阙下虽辞侣，鴈到江都却续行。
烟月一时搜古句，山川两地植甘棠。
即看龙虎西归去，便佐羲轩活万方。

[七言绝句]
迎愁歛黛一声分，吊屈江边日暮闻。
何事遏云翻不定，自缘踪迹爱行云。

[七言律诗]
迢迢小阁倚云端，高处悬知境界寛。
共向城头聊放目，却惊沙觜减奔湍。
苍烟阙处江山远，白月满空星斗寒。
炯炯此心谁会得，从公清坐到更阑。

[七言绝句]
无价明珠暗处悬，夜深将把木人穿。
谁知却被泥牛见，吞入红霞碧浪渊。

[七言绝句]
叱驭宁辞历险难，投戈且幸迩遐安。
毡车轩簸长危坐，恰似舟行八节滩。

[七言绝句]
木落天清远岭多，水平烟尽镜新磨。
周公谢傅皆尘土，病鹤闲来借一柯。

[七言律诗]
论交海内略飘零，最晚相看却有情。
不以一经夸鲁谚，自于二子识徐卿。
橘香賸与蜂衙晚，麦信急催鸠唤晴。
天气正佳归恰好，莫将愁思为空名。

[五言律诗]
江徼多佳景，秋吟兴未穷。
送来松槛雨，半是蓼花风。
浪猛惊翘鹭，烟昏叫断鸿。
不知今夜客，几处卧鸣篷。

[七言律诗]
得得寻芳听自由，名花先占八分秋。
鹭鸶折股晚风冷，姑射遗簪胜地幽。
霜叶皱痕罗扇薄，香苞破处雪衣柔。
一瓶一钵休岑寂，骑鹤腰钱岂易谋。

[七言绝句]
日日日斜空醉归，败裘披苦见毛稀。
杜鹃啼断回家梦，梦扫芦花絮客衣。

[五言律诗]
巉岩玉九株，秀湿掩苍梧。
祥瑞久不出，羲轩消得无。
雨和高瀑浊，烧熁大槠枯。
到此思归去，迢迢隔五湖。

[七言绝句]
刀笔常时箧笥盈，斋祠今喜骨毛清。
与君此日俱无事，共爱寒阶滴雨声。

[七言绝句]
不取非亷取不贪，玉装麈尾谩毵毵。
年来居士无言说，立起从教作么参。

[七言律诗]
人言上界足高寒，错踏金鳌绝顶山。
恩许乞身镜湖曲，老难效命玉门关。
明知甑破休回首，犹喜弓亡不出寰。
便合挂帆沧海去，义溪三十六重湾。

[七言绝句]
门外行蹊落叶遮，西风寒入野人家。
重阳日近秋光足，开遍闲庭帝女花。

[七言律诗]
羽扇风清夙霭收，元戎邀月上南楼。
卷回天外连宵雨，借与人间一夕秋。
六合扫清知有待，微云点缀故宜休。
阑干直北频搔首，何限关山笛里愁。

[五言律诗]
此夕非常夕，金波涌碧岑。
一轮初散彩，八表尽倾心。
永夜真同昼，浮云不蔽阴。
主人澄静性，万古亦常今。

[七言绝句]
东风著物本无私，红入花梢特地奇。
想得霜台春思满，一枝聊遣博新诗。

[七言绝句]
簷头燕子说春寒，蝴蝶悠悠午梦残。
睡起高楼多少恨，天涯小雨怯阑干。

[七言律诗]
宾鸿几过淀山湖，夜夜西风转辘轳。
苜蓿草衰江馆静，枇杷叶老石泉枯。
曲终明月闲歌扇，病去寒灰满药炉。
客梦不堪千里远，故园篱菊正荒芜。

[七言律诗]
归一岂应无以返，要言湛谛滓淤淘。
大知直截揣摩渐，积执冥迷厌离劳。
目睫古人曾致论，根尘当念勿喧嚣。
主张名教殚才智，王霸蟠煎火上膏。

[七言绝句]
镂成宝字题宫户，剪出名花趁御筵。
人世不知春色早，忽惊歌吹下中天。

[七言绝句]
君向岘山游圣境，我将何以记多才。
叮咛堕泪碑前过，写取斯文寄我来。

[七言绝句]
新街如拭过鸣驺，芍药酴醿竞满头。
十里珠帘都卷上，少城风物似扬州。

[五言律诗]
三陟赞枢钧，歼良昧上旻。
几传分相史，终未立家臣。
卫武徒虚语，巫咸不可询。
空余山甫德，流咏在烝民。

[五言律诗]
嗟我世间人，有山只暂聚。
富贵空中花，遇合风里絮。
夜夜植业种，朝朝奔苦趣。
佛有妙莲花，读取平等句。

[七言绝句]
已将镜镊投诸地，喜见苍颜白发新。
历数三朝轩冕客，色声谁是独完人。

[七言绝句]
芒鞋葵扇颇萧然，倦倚胡床不是眠。
避暑无藏身去处，追凉行尽竹旁边。

[七言绝句]
人间万事尽浮埃，顾影穷游莫倦陪。
吴王百世不复在，祇有九仞郊天台。

[七言绝句]
此身分付一蒲团，静对萧萧玉数竿。
偶为老僧煎茗粥，自携修绠汲清宽。

[七言绝句]
万象森罗古此峰，传来几世朗公容。
知音会遇无先后，今日依前旧日踪。

[七言绝句]
十门纲要掌中施，机会来时自有为。
作者不须排位次，大都首尾是根基。

[七言绝句]
乞得闲身荷圣朝，旧栖佳处日逍遥。
却怜赤壁归来日，歌舞樽前祇小乔。

[七言绝句]
合绾丝纶对紫薇，却扪青壁听猿啼。
祇应许国心金石，蜀道如天亦可梯。

[七言绝句]
冰为仙骨水为肌，意淡香幽祗自知。
青女素娥非耐冷，一生耐冷是横枝。

[七言律诗]
幸际龙飞策士年，灵岩仙水执鞭先。
夺标文妙三场称，劝驾诗高万口传。
昔忝词臣曾草诏，今为乡老预兴贤。
春风到耳鼇头选，尚可扶衰候马前。

[五言律诗]
留司老宾客，春尽兴如何。
官寺行香少，僧房寄宿多。
闲倾一醆酒，醉听两声歌。
忆得陶潜语，羲皇无以过。

[五言绝句]
阴阴韬云径，步步云生足。
巾裾扑空翠，逶迤向山麓。

[七言律诗]
贪生养命事皆同，独坐闲居意颇慵。
入夏驱驰巢树鹊，经春劳役探花蜂。
石炉香尽寒灰薄，铁磬声微古锈浓。
寂寂虚怀无一念，任从苍藓没行踪。

[七言律诗]
鱼跃鸢飞喜落成，鹅湖鹿洞共峥嵘。
世无孔孟乾坤熄，学到周程日月明。
议论高虚终害道，圣贤平实不争名。
光风霁月元无迹，分付庭前草自生。

[五言绝句]
郡阁始嘉宴，青山忆旧居。
为君量革履，且愿住蓝轝。

[五言绝句]
客梦嫌鸡早，归心恨马迟。
感君留半镜，教妾画新眉。

[七言绝句]
按节鸣笳中贵催，红旌白斾满船开。
迎愁湓浦登城望，西见荆门积水来。

[七言绝句]
吴山坊顶戴高祠，禁地凄凉江水悲。
却是北人题记壁，迤南耆旧独无诗。

[五言绝句]
佳山路不远，俗侣到常稀。
及此烟霞暮，相看复欲归。

[七言律诗]
一日舒晴十日阴，春来时节更萧森。
徐行索句茅簷静，孤坐焚香书屋深。
少日饥寒真累己，莫年勋业已无心。
先贤遗传时披读，颇怪山王在竹林。

[七言律诗]
冻云垂地风栗冽，万里江天暮飞雪。
九华何处正嶙峋，琼树瑶林鬬明洁。
扁舟突兀依寒芦，朝来残酒犹半壶。
夜寒独酌不成醉，卧听宿雁鸣相呼。

[七言绝句]
炼石曾闻补就天，如何滛雨尚绵绵。
只应知我班荆意，欲使从容夫子前。

[五言律诗]
相过值早凉，松帚扫山床。
坐石泉痕黑，登城藓色黄。
逆风沈寺磬，初日晒隣桑。
几处逢僧说，期来宿北冈。

[五言律诗]
十万羽林儿，临洮破郅支。
杀添胡地骨，降足汉营旗。
塞阔牛羊散，兵休帐幕移。
空流陇头水，呜咽向人悲。

[七言律诗]
白云飞处见层巅，回首风樯去若仙。
旧隠已锄三径菊，新吟聊愬一嚢钱。
春归沂水还相乐，秋到盱江盛有年。
更着彩衣歌且舞，高堂侍沥奉周旋。

[七言律诗]
莫厌春泥没膝深，公卿皆拔自词林。
鹄袍肯在诸生列，虫篆原非壮士心。
山下久无吾屐齿，苇间忽听子挐音。
年来懒与人谀墓，欲赠刘叉未有金。

[七言绝句]
昨夜风开露井桃，未央前殿月轮高。
平阳歌舞新承宠，帘外春寒赐锦袍。

[七言律诗]
老大无机如汉阴，白鸟不去相知深。
往事刻舟求坠剑，怀人挥泪著亡簪。
城南鼓罢吹画筒，城北归帆落晚风。
人烟犬吠西山麓，鬼火狐鸣春竹丛。

[七言律诗]
常嗟外族兄弟稀，转觉心孤是送归。
醉掩壶觞人有泪，梦惊波浪日无辉。
烹鱼绿岸烟浮草，摘橘青溪露湿衣。
闻说江楼长卷幔，几回风起望胡威。

[七言绝句]
不必受持方等经，解第一义明因果。
紫金台现命终时，自见身于台上坐。

[七言绝句]
雨花台下百花香，驻马坡前百草长。
若还谷熟人民乐，依旧风流好建康。

[七言律诗]
莫恋醉乡迷酒桮，流年长怕少年催。
西陵水阔鱼难到，南国路遥书未回。
匹马计程愁日尽，一蝉何事引秋来。
相如已定题桥志，江上无由梦钓台。

[五言律诗]
华省谬为郎，蹉跎鬓已苍。
到来恒襆被，随例且含香。
竹影遮牕暗，花阴拂簟凉。
君王新赐笔，草奏向明光。

[七言律诗]
一二三，四五六，碧眼胡僧数不足。
泥牛入海过新罗，木马追风到天竺。
天竺茫茫何处寻，补陀岩上问观音。
普贤拍手呵呵笑，归去来兮秋水深。

[五言绝句]
故交君独在，又欲与君离。
我有新秋泪，非关宋玉悲。

[七言绝句]
护持风物感波神，翁去如今隔几尘。
海上跨龙时一到，雪堂烱烱见斯人。

[七言律诗]
镂幡翦胜喜倾朝，不问纡蓝与珥貂。
群玉参差排晚日，万花琐碎动春霄。
蕙风已转东郊绿，柳雪犹低北苑条。
从此恩波与温律，并随歌颂入咸韶。

[七言律诗]
炼师投老演真乘，像劫空王爪与肱。
于总持门通一路，以光明藏续千灯。
从容发口酬摩诘，邂逅持心契慧能。
新句得公还有頼，古人诗字耻无僧。

[七言律诗]
浮云富贵适堪怜，烈士襟期定不然。
拭目去为三岛客，此心莫负九重天。
虽云小草容同味，敢与昌阳较引年。
下直如寻故人梦，书来同我钓鱼船。

[七言绝句]
地僻不闻车马閙，官闲但觉屋庐深。
摆除诗债寂无事，一炷炉香观此心。

[五言律诗]
相见尽言贫，能贫得几人。
文成休送鬼，钱乏那通神。
形瘦何妨鹤，衣悬一任鹑。
饥来眠仰屋，鼻息撼梁尘。

[七言律诗]
朔风吹雪天漫漫，厚地欲裂江水干。
悬知北客未省见，太古以来无此寒。
冰簷垂笋风撼屋，布衣生棱体生粟。
老翁炙手厌朱门，明朝晨暾更堪曝。

[七言律诗]
一粒金丹续命基，算来由我更由谁。
神龟移入云端去，彩凤抟归地母骑。
溟涬浪中求白雪，昆仑山里采琼枝。
只消千日工夫足，养个长棱八角儿。

[七言绝句]
莫言闲话是闲话，往往事从闲话来。
何必剃头为弟子，无家便是出家人。

[七言律诗]
橘亭一别五回冬，寤寐何曾置此翁。
二十五声秋后点，八千里外月明中。
夫君不寄平安信，而我方栖簿领丛。
三峡江高天共远，侧身西望兴何穷。

[五言律诗]
花残雨又风，飘紫复飘红。
不到三春尽，都经数夜空。
绕阑仍聚散，逐水尚西东。
可惜多情蝶，徘徊晚照中。

[五言律诗]
列圣兼仁武，随时议战和。
伫开新日月，重照旧山河。
西北浮云敛，东南王气多。
大唐功十二，一一付铙歌。

[五言绝句]
明月故在天，何自堕此水。
倘匪骑鲸人，孰能相料理。

[七言绝句]
有道不妨三见黜，当时人恨以为多。
从来一向贪婪辈，读此其如愧耻何。

[七言绝句]
三怨盈朝积不舒，奚齐卓子釜中鱼。
区区荀叔若乳妪，智略无称信有余。

[七言绝句]
西风吹绉碧纱衣，金井梧桐昨夜飞。
自汲井花调药罢，却簪秋叶满头归。

[七言绝句]
泪粉羞临宝鉴前，淡粧争似旧婵娟。
一言曾忤君王意，闭在长门十五年。

[五言律诗]
穷达皆昨梦，死生同一波。
幻身非我有，薄俗奈渠何。
霜树柯茎少，江湖洲渚多。
老来不禁泪，未忍过怀坡。

[七言绝句]
石梁横亘不知春，阅尽憧憧几许人。
正使更无蒸餠碍，可能前路绝荆榛。

[五言绝句]
清浅溪桥水，高低篱外枝。
这些风骨异，瘦尽古今诗。

[七言绝句]
玉树交横雪后天，月明素质自生烟。
人间那得花如许，疑是蟾宫降谪仙。

[七言律诗]
流年冉冉不容追，余息厌厌只自知。
马革裹尸违壮志，鹿门采药卜幽期。
林蝉委蜕仙何远，巢燕成雏去已迟。
触事尔来多感慨，北窗闲赋早秋诗。

[七言绝句]
花瘦烟羸可奈何，不关渠事鸟声和。
无人扫地惊残梦，分付轻红上碧莎。

[七言绝句]
佳人早幸已从良，好治丝麻理素粧。
休向人前售歌舞，春风宁得几时香。

[七言绝句]
非风旛话露全机，千古丛林起是非。
咄这新州卖柴汉，得便宜是落便宜。

[五言律诗]
灵山一峰秀，岌然殊众山。
盘根大江底，插影浮云间。
雷霆常间作，风雨时往还。
象外悬清影，千载长跻攀。

[七言律诗]
东家谁念我累然，惭愧何曾十万钱。
病骨那禁三伏热，长眉空负十分妍。
睡凉喜有青奴伴，药瞑频呼赤脚煎。
阁束箪瓢缘少味，非关辟谷要求仙。

[七言绝句]
幽窗老客寒无睡，长听城楼晓角悲。
万里沧溟初浴日，暗鸡先向草间知。

[七言绝句]
七十二峰都插天，一峰石廪旧名传。
家家有廪高如许，大好人间快活年。

[七言律诗]
羽檄初徴天下兵，误惭一阵守王城。
秦兵出项终何得，汉将征辽会扫平。
便遣幽燕驱号令，久怜河洛污膻腥。
书生岂解论几事，讵信平凉有劫盟。

[五言律诗]
小雨春风里，澄江满涨痕。
沙平波渺渺，山远雾昏昏。
短棹烟尘细，浮云天地根。
将迎倦无已，羞目旧杯尊。

[七言律诗]
千金治产似孙吴，珠箔银觥只自如。
问我长风当夕起，数他极浦落帆初。
自知汗简今千轴，更说生犀有几株。
赤壁当年遇黄盖，周郎何惜借吹嘘。

[七言律诗]
红旆重来镇故乡，吏民欢喜拂牙床。
忽颁优渥垂天诏，仍许衰残守郡章。
自笑木鸡犹独立，人嗟竹马漫相将。
君皇念旧恩非浅，南北圭符各一方。

[七言律诗]
落落孤松何处寻，月华西畔结根深。
晓含仙掌三清露，晚上宫墙百雉阴。
野鹤不归应有怨，白云高去太无心。
碧岩秋涧休相望，捧日元须在禁林。

[七言律诗]
病懒近来全废学，宦游唯是苦思乡。
粗知会计犹堪仕，贪就功名有底忙。
怀旧暗听秋雁过，梦归偏爱晓更长。
故人知我今何念，拟向东山赋首章。

[七言绝句]
征夫战骨洒桑干，帐下苍头自转官。
一骑红尘天外落，筹功更说几多般。

[七言绝句]
上高殊邑尚吾乡，千里相忘是建康。
王事贤劳宜不废，师生义重讵能忘。

[五言律诗]
朅去天台居，邑有万户酒。
一出尝十家，已觉醉屡肘。
留连多好事，方圆烦饤鬬。
约趁黄昏归，不知月挂柳。

[七言绝句]
絮尽花空碧涨浔，幅巾藜杖度前林。
提壶爱我烦三请，拚与长瓶卧绿阴。

[七言绝句]
欲随年少强游春，自觉风光不属身。
歌舞屏风花障上，几时曾画白头人。

[五言律诗]
半夜风如许，平明雪皓然。
帘疏穿琐细，竹压更婵娟。
窘兔走留迹，饥乌鸣乞怜。
遥忻炎海上，还复得新年。

[七言绝句]
山南山北是人家，红杏香中日未斜。
传语春风能几日，慎无吹折最高花。

[七言绝句]
达者推心兼济物，圣贤传法不离真。
请师开说西来意，七祖如今未有人。

[七言绝句]
踏碎羊山黄叶堆，天飞细雨隐轻雷。
朗陵莫讶来何晚，不忍听君话别杯。

[七言绝句]
当年玉蕊冠京华，不独人间压万花。
曾使瑶池冰雪手，亲来折向玉峰夸。

[五言绝句]
国破山河在，人非殿宇空。
中兴何日是，搔首赋车攻。

[七言绝句]
比寻禅客叩禅机，澄却心如月在池。
松下偶然醒一梦，却成无语问吾师。

[七言律诗]
菊英装点近芳辰，风掠清香已袭人。
端的樊川携玉液，来同靖节赏金尘。
藏阄戏赌杯中物，投辖坚留座上宾。
恶客不容污我社，摛云要扫笔锋神。

[七言绝句]
朝发铜陵暮扬子，年年白浪江中归。
江人收身苦宜早，一生却向江中老。

[七言绝句]
目送归鸿不记年，书来系帛正茫然。
也知函首初无罪，应为怀珠供四筵。

[五言律诗]
真竹乃不华，尔独艳暮春。
何妨儿女眼，谓尔胜霜筠。
世无王子猷，岂有知竹人。
粲粲好自持，时来称此君。

[七言律诗]
天竺横分景色宽，孤山背后泊船看。
林藏野路秋偏静，水映渔家晚自寒。
拂拂烟云初淡荡，萧萧芦苇半衰残。
舂锄数点谁惊起，书破晴云粉字干。

[七言绝句]
只个长行粥饭僧，江南江北震乾坤。
而今又却随他去，讨甚杨岐八世孙。

[五言律诗]
书闱静若隐，钟到揽衣迟。
花睡犹含露，莺歌方踏枝。
耘苔开曲径，考古韵新诗。
谁识晨兴意，西山爽气时。

[五言律诗]
几岁乱军里，蒋亭名不销。
无人知旧径，有药长新苗。
树宿山禽静，池通野水遥。
何因同此醉，永望思萧条。

[五言律诗]
家住箕山下，门枕颍川滨。
不知今有汉，唯言昔避秦。
琴伴前庭月，酒劝后园春。
自得中林士，何忝上皇人。

[七言律诗]
自昔孤芳难寄林，乱离漂泊却须禁。
春风不解廽双鬓，夜雨何堪搅寸心。
薄日花光怀杜曲，清流竹色梦山阴。
从来玉石昆山火，臭味多君肯嗣音。

[五言律诗]
冢宰传三世，元勋辅六朝。
承家同郑武，致主必唐尧。
梁坏将何仰，川流不可邀。
新阡人散后，林柏暮萧萧。

[七言律诗]
便返城𬮱尚未甘，更从山北到山南。
花枝似雪春虽半，桂魄如眉日始三。
松盖遮门寒黯黯，柳丝妨路翠毶毶。
登临莫怪偏留恋，游宦多年事事谙。

[五言律诗]
松树落钗股，晓行犹见灯。
圆亭方井水，老寺少年僧。
涧响夜疑雨，云寒春欲冰。
山僮错相认，应道我来曾。

[五言律诗]
常忆将吾友，穿云过瀑西。
有碑皆读彻，无处不相携。
柽桂株株湿，猨猱个个啼。
等闲成远别，窗月又如珪。

[五言绝句]
宽作三年别，安知四序迁。
可怜容鬓改，人有几三年。

[五言绝句]
芦花新有雁，四面水连天。
清浄非人世，吾诗咏不全。

[七言律诗]
林峦影里有清贤，与我相知二十年。
书札爱工精玉筯，利名抛舍住金田。
吟容贾岛称诗匠，辞许刘灵作酒仙。
别后近闻栖华岳，乱云应得恣情眠。

[七言绝句]
素白见招真慷慨，苍黄欲赴又趦趄。
命存一定百年见，事要十全千古无。

[七言律诗]
畴昔论交四十霜，知公出处我尤详。
召来空赏凌云赋，麾去全疎偃月堂。
近寄丽葠怜老病，忽吟楚些隔存亡。
从今野叟凝尘几，无复三溪字数行。

[七言绝句]
广寒宫殿诚夸诞，消暑楼台久寂寥。
未似虚亭面空阔，时时清籁濯烦歊。

[七言律诗]
为汝花中开最孤，诗翁何惜屡提壶。
却应有意酬青眼，浑似倾心向白须。
击铜钵时吟更好，掷金钱后醉相娱。
杨妃只有黄裙在，且问风霜留得无。

[七言律诗]
路随云磴石梯行，限隔华夷天意明。
自与大君为外屏，何劳诸将作长城。
福民可拜三公爵，寿圣能呼万岁声。
海国未疆崖石老，待谁来此勒功名。

[七言律诗]
宾戏两翁迂阔甚，金章换得笠并蓑。
君从老艾传衣钵，仆似元城耐捣磨。
岁晚石交惟竹伴，古来鼎味待梅和。
冻泥滑滑村居僻，今雨无人肯见过。

[七言律诗]
懒向风轩扫落花，暮年情态惜韶华。
春盘脆响供雷笋，夜焙芳藓摘露芽。
蚕老住眠催作茧，燕来新乳贺成家。
狂游无复少年梦，聊遣清吟送日斜。

[七言律诗]
百舌关关麦垅青，远山迎马翠如屏。
禁中已诵相如赋，江外犹看使者星。
衣拂茶烟寻水寺，枕欹梅雨泊沙汀。
归期莫过中秋节，侍宴甘泉月满庭。

[五言律诗]
洒洒如人意，明明助岁功。
夜阑愁有月，晓起喜无风。
坡老记为美，宣王诗最工。
朝家一祈祷，田里得和丰。

[五言绝句]
朱丝徽黄金，问子用此何。
从来履霜操，不及懊侬歌。

[七言绝句]
不堪红叶青苔地，又是凉风暮雨天。
莫怪独吟秋思苦，比君校近二毛年。

[七言绝句]
圆峤方壶共五山，上随潮往下随还。
二山流落初何在，新喜归吾几案间。

[七言绝句]
登临犹觉酒边豪，往事新愁付一陶。
深浅不常章贡水，崆峒只似旧时高。

[五言律诗]
澄潭下无底，将渡又安能。
惯上横空木，轻生此寺僧。
晓鱼闻考考，石塔见层层。
不到殊非恶，他年记未曾。

[七言绝句]
小年那得此风流，老子登临兴未休。
恨石尚分三敌国，仙翁合列五诸侯。

[七言律诗]
积谷翁家诧富强，千斯仓与万斯箱。
尽教此辈更多蓄，输与先生这一庄。
身已九京名不朽，家藏万卷字犹香。
向来有子曾充赋，赢得此田常不荒。

[五言律诗]
南屏有幽窗，焚香读道书。
林声起肃霜，寒事亦淡如。
安时可娱老，静契心地初。
谁欤主与宾，酒酌方舒徐。

[五言绝句]
画合余寒在，花明绮陌春。
今年看花伴，东去汶阳滨。

[五言律诗]
莫道东轩恶，朝来意欲迷。
平田飞白鸟，高木叫黄鹂。
林阙孤峰出，簷低远树齐。
虽然有佳趣，那似海门西。

[七言绝句]
匝地歌钟镇海隅，城池鞅掌旧名都。
不知珠履三千外，更许侯嬴寄食无。

[五言律诗]
受用伯阳书，万缘都觉虚。
达官直桎梏，大厦即籧篨。
世谓求仙妄，谁知是道余。
临终为土解，何必泪盈裾。

[七言绝句]
苏小门前柳万条，毶毶金线拂平桥。
黄莺不语东风起，深闭朱门伴细腰。

[七言绝句]
雨后新荷拥岸青，菰蒲相向立蜻蜓。
此中佳处君知否，应对文君赋小星。

[五言律诗]
过雨风景好，斜阳林下明。
倦游宜几杖，却埽称柴荆。
宿蝶依花静，归禽触叶惊。
逍遥共兹世，聊复得吾生。

[七言律诗]
甲子谣言未足听，沛然甘泽以时行。
平田不藉开渠水，野老谁思逐妇声。
黄倒积云承露重，青翻长浪簸风轻。
贱夫一饱诚为幸，更祝倾河洒甲兵。

[七言绝句]
衰鬓争如竹际苔，秋千犹记玉骢回。
短篱数尺花成簇，一日春悰不往来。

[七言绝句]
虚名自看数椽庐，流毒于今几卷书。
拟代周颙报山鬼，移文逋客请先渠。

[七言律诗]
良宵公子宴兰堂，浓麝薰人兽吐香。
云带金龙衔画烛，星罗银凤泻琼浆。
满屏珠树开春景，一曲歌声遶翠梁。
席上未知帘幕晓，青娥低语指东方。

[七言绝句]
一身能臂两雕弧，虏骑千群只似无。
偏坐金鞍调白羽，纷纷射杀五单于。

[五言律诗]
窜逐本无罪，羁穷向此忘。
野烟含怅望，落日满沧浪。
乱草荒来绿，幽兰死亦香。
楚魂招不得，秋色似潇湘。

[七言绝句]
轻覆雕盘一击开，星星微火自徘徊。
还同物理人间事，历尽崎岖心始灰。

[五言律诗]
性佣人事拙，思向远山居。
欲得是非少，先宜来往疏。
善邻惟水竹，良友秪琴书。
冷淡生涯外，逍遥一室虚。

[七言绝句]
遵新天子法永阜，为先皇帝服通丧。
初元年素幄视草，千万世青史有光。

[七言绝句]
敬亭宛水故依然，叠嶂双溪阿那边。
谢守不生梅老死，倩谁海内掌风烟。

[七言律诗]
少年出蜀今耆艾，十见襄阳浩荡春。
山近京畿看愈好，食兼虏馔味尤真。
君今避世成深隐，我欲移庵结近邻。
相对无嫌太岑寂，待添明月作三人。

[五言律诗]
壬戌同先祖，登名四十年。
吾衰逃世网，子学绍家传。
好作声名计，姑随仕宦缘。
王奇有故事，即见旅朝贤。

[七言律诗]
孺兴往事亦难明，对景思人想独清。
黄绢异时留好语，幽泉千古擅佳名。
五星巧作联珠势，一派尝闻泻玉声。
他日相逢如话旧，也曾到此会簪缨。

[五言律诗]
梅花香未已，早是杏花时。
身老春游倦，心恬夜梦知。
百杯圣俞酒，万首放翁诗。
肉眼今谁识，神仙世有之。

[五言律诗]
松篁团野色，葭薍接江氛。
芳菊开新雨，晴天扫片云。
村醪过寺共，风袂转山分。
邂逅梅夫子，清谈得致勤。

[五言律诗]
野市维梢处，长天弄夕阴。
蟹寒依客柁，鸦晚集神林。
苕老飘吴雪，橙香坠楚金。
浩然湖海思，重赋故山吟。

[七言绝句]
一身和影共婆娑，看尽人间两鬓皤。
要好只销长闭戸，便开三径已为多。

[七言绝句]
惠帝君臣一样愚，九龙翁仲泪如珠。
眼前丧乱浑如罔，崇有何当却破无。

[七言绝句]
此是昔年征战处，曾经永日绝人行。
千家寂寂对流水，唯有汀洲春草生。

[五言律诗]
非意俱飘瓦，高怀只杜门。
谁云九地底，犹抱十年冤。
未尽沧浪兴，难招楚些魂。
伤心追往事，愁极却无言。

[五言律诗]
澄江抵练长，极目路苍茫。
烟芷差差绿，风荷柄柄香。
西流终古恨，南浦镇时忙。
拟待传辞意，离人在楚乡。

[五言律诗]
瀑布见高低，岩开岩壁西。
碧云多旧作，红叶几新题。
滴沥中疎磬，嵌空半倚梯。
仍闻樵子径，□不到前溪。

[五言律诗]
入得秋来爽，何烦宋玉悲。
推窗对修竹，开卷课诸儿。
世事放轻著，人生无足时。
年多自当老，不用染吟髭。

[七言绝句]
或盘碧汉唳清宵，几载山中伴寂寥。
今日鹤来翁已出，他年却恐费翁招。

[七言律诗]
霜雪俱怜节操奇，碧鲜红润两相宜。
渭滨初种谩千亩，陇上寄来惟一枝。
酸实不供饥凤啄，暗香翻许此君知。
佳人零落空山久，况是天寒日暮时。

[七言律诗]
日费行将典到琴，穷愁那复病相侵。
倩人合药无真料，就枕吟诗苦见心。
仆献奇方单用草，医言速效莫如参。
池亭咫尺无由到，空听蝉声想绿深。

[七言律诗]
粗衣粝饭不难供，有底令人芥蔕胸。
但得千奴足吾事，不须万里建侯封。
缲丝何许逢园客，学稼谁能问老农。
粗喜近来薪水给，免教雨外急村舂。

[七言律诗]
城头初日始翻鸦，陌上晴泥已没车。
冻合玉楼寒起粟，光摇银海眩生花。
遗蝗入地应千尺，宿麦连云有几家。
老病自嗟诗力退，空吟冰柱忆刘叉。

[七言绝句]
崔嵬相映雪重重，茅屋柴门在半峰。
想有幽人遗世事，独临青峭倚长松。

[五言律诗]
比夕皆佳月，几年无此期。
亲朋方战蚁，而我自驱羸。
夜作银河隔，明当玉树窥。
犹须发高咏，于以慰长思。

[七言绝句]
一味清风万竹阴，自行自坐见初心。
已抛仙侣枕中梦，能听老陶琴外音。

[五言律诗]
八龙归济美，四辅号无官。
鲁卫联三寿，韦平属二难。
大勋流竹帛，盛事绝衣冠。
今日哀荣礼，贤豪共永叹。

[七言绝句]
云外荒村半掩扉，门孤事业与心违。
悠悠岁月山林老，纳纳乾坤道路非。

[五言律诗]
夏腊岁方深，思归彻曙吟。
未离销雪院，已有过云心。
寒磬清函谷，孤钟宿华阴。
别京游旧寺，月色似双林。

[七言律诗]
象笏犹存旧典型，魏谟亦此振家声。
矧今故第堂堂复，不日新祠恰恰成。
嘉定间关全蜀险，端平仓卒护乡城。
此功此德垂千古，自有人人香火情。

[五言绝句]
赋象各由心，影响无欺诈。
元无造化工，群生自造化。

[五言律诗]
道途多险阻，此老欲何之。
命薄丹砂走，天寒白发悲。
从教达官骂，忍受小儿欺。
月夜双乌鹊，飞鸣绕树枝。

[五言律诗]
弱质司明视，虚名直望舒。
轶迂辞上蔡，能事到中书。
狡计空多窟，珍盘竟付厨。
独将毫末效，曾纪汗青余。

[五言律诗]
行人方倦役，到此似还乡。
流水来关外，青山近洛阳。
溪云归洞鹤，松月半轩霜。
坐恐晨钟动，天涯道路长。

[七言律诗]
天应知我厌驱驰，故遣虺𬯎掩敝帷。
一纪穷愁严濑梦，三年长至武林诗。
山深无事尚堪隠，岁暮不归何所为。
此世与身总非昔，可能杯酒答深悲。

[五言律诗]
古观春山下，寻幽似有期。
瀑清冥坐久，峰好独归迟。
客啸巢禽识，仙踪药叟知。
我来无别趣，禅性尽相宜。

[七言律诗]
蓬丘官况复何如，养拙资吟久病余。
印簏罕开无案牍，合门常锁有图书。
山中旧隠闲多忆，世上浮生老更疏。
何幸明公偏顾我，马蹄出便到贫居。

[五言绝句]
尚书八座贵，大使十州雄。
仁民兼爱物，时雨及春风。

[七言绝句]
木本曾看烟雨梢，临窗依砌韵偏高。
可怜不入繁华眼，祇称清谈王马曹。

[五言绝句]
天子诏多士，喜君为此行。
美璞必三献，大禽终一鸣。

[五言律诗]
荒郊贸贸行，断垄俋俋耕。
常情所藉躏，岂复怀不平。
归来卧破屋，中惟一床横。
且烧生柴火，静听湿雪声。

[五言律诗]
霜降三旬后，蓂余一叶秋。
玄阴迎落日，凉魄尽残钓。
半夜灰移琯，明朝帝御裘。
潘安过今夕，休咏赋中愁。

[七言绝句]
昔时邺下刘公干，今日周南太史公。
两鬓似霜须似戟，不应孤负北窗风。

[五言律诗]
共作千里伴，俱为一郡回。
岁阴中路尽，乡思先春来。
山雪晚犹在，淮冰晴欲开。
归欤吟可作，休恋主人杯。

[五言绝句]
思怀在云阙，泊素守中林。
出处虽殊迹，明月两知心。

[七言绝句]
晴晖散入凤凰楼，一桁朱帘不下钩。
汉殿斗簪双彩燕，并和春色上钗头。

[七言绝句]
万丈仙山望欲寒，白云中断出栏干。
登登忽向峰头立，好与凡人地上看。

[五言绝句]
劳鲂莲渚内，汗马火旗间。
平生血诚尽，不独左轮殷。

[七言绝句]
竹声枕上报平安，曙色依稀隔幌寒。
风雨满庭人未起，蛛丝斜挂碎珠团。

[七言绝句]
自古御行用众难，况图深入冒多艰。
五百万人存者几，淮南白骨委如山。

[七言绝句]
笔工近岁说吴俞，李葛虚名总不如。
虽是玉堂挥翰手，自怜白首尚抄书。

[七言绝句]
沟水泠泠草树香，独穿支径入垂杨。
荠花满地无人见，唯有山蜂度短墙。

[五言绝句]
西行一千里，暝色生寒树。
暗闻歌吹声，知是长安路。

[七言绝句]
芙蕖满地水浮空，不意江湖入望中。
独把一杯送归客，可怜羁思满秋风。

[五言绝句]
拔地山争秀，藏天谷受虚。
云开西蜀后，木老避秦初。

[七言绝句]
北楼千尺午犹寒，冉冉飞尘不可干。
横望沧溟了无际，贵人休向画图看。

[七言绝句]
重阳已过二十日，残菊才存三四枝。
对酒插花君勿笑，从来不解入时宜。

[五言律诗]
襃斜行客过，栈道响危空。
路湿云初上，山明日正中。
水程通海货，地利杂吴风。
一别金门远，何人复荐雄。

[七言绝句]
远来无物示拳拳，到老生涯尚阙然。
坐久但贪情话好，又勤鸡黍费囊钱。

[五言绝句]
自君之出矣，明镜罢红妆。
思君如夜烛，煎泪几千行。

[五言律诗]
负郭有佳处，昔时来未曾。
梅高居竹表，石瘦倚兰层。
置酒能要我，哦诗更得朋。
醉挥君勿怪，明日吊溪藤。

[七言绝句]
恰到杨村旧马头，北风吹雨便成秋。
呜呜鬼物败人兴，掩却篷窗且睡休。

[七言律诗]
飘飘瑞雪下山川，散漫轻飞集九埏。
似絮还飞垂柳陌，如花更绕落梅前。
影随明月团纨扇，声将流水杂鸣弦。
共荷神功万庾积，终朝圣寿百千年。

[七言律诗]
家住青山擅一丘，菜畦花圃足夷犹。
哲人造物何悭寿，公子平生不识愁。
鸡黍情缘成梦断，鶑花心性盖棺休。
草亭吟卷今犹在，读向西风老泪流。

[七言律诗]
两京乔木久秋风，甘露棠梨非汉宫。
铁凤雕零周庙古，玉鱼流落汉陵空。
朝催战鼓云埋阵，夜发戈船月照篷。
宣德楼前清御道，明年元会纳群工。

[七言绝句]
云长凿骨未为奇，断臂亭亭对祖师。
万法从心当自省，个中冷暖有鱼知。

[七言绝句]
堕剑遗弓泪未干，断蓬漂梗不知寒。
月明正在行宫上，犹作瑶墀旧梦看。

[七言绝句]
金锡孤携问去程，萋萋原草暮烟平。
六朝旧迹秦淮畔，应感兴亡听水声。

[七言律诗]
蝉噪秋枝槐叶黄，石榴香老愁寒霜。
流霞包染紫鹦粟，黄蜡纸裹红瓠房。
玉刻冰壶含露湿，斓斑似带湘娥泣。
萧娘初嫁嗜甘酸，嚼破水精千万粒。

[七言绝句]
帐下佳人拭泪痕，门前壮士气如云。
仓黄不负君王意，只有虞姬与郑君。

[七言绝句]
错下凌霄恨不忘，百城烟水漫茫茫。
思量六十蒿枝拂，铁打心肝也断肠。

[七言绝句]
丹霞只在笑谈中，明月清风万里同。
欲识德云真面目，却须行到妙高峰。

[七言绝句]
拈著唐诗废晚餐，傍人笑我病诗癫。
世间尤物言西子，西子何曾直一钱。

[七言绝句]
琉璃庭扣水晶栏，宝树婆娑玉斧闲。
只恐姮娥嫌冷落，却随飞月下人间。

[五言律诗]
夫子家齐政，夫人实并贤。
女能坚素节，儿亦嗣青编。
往日僧房寓，曾亲寿酒边。
吁嗟难重拜，奠哭亦无缘。

[五言律诗]
苟晞有逸牛，往返日千里。
烹之剖其脊，比竹双筋起。
强力有由然，物性都如此。
本立而道生，人身有真理。

[七言绝句]
菊花开晚过秋风，闻道芳香正满丛。
争奈病夫难强饮，应须速自召车公。

[七言律诗]
笻山美竹天下闻，有客钱氏之礽云。
自言吾祖嫌杖晚，赠子九节斑烂文。
寻幽已得济胜具，傍险更策扶危勋。
同行安用木上座，一日不可无此君。

[五言律诗]
葱翠梢云质，垂彩暎清池。
波泛含风影，流摇防露枝。
龙鳞漾嶰谷，凤翅拂涟漪。
欲识凌冬性，唯有岁寒知。

[五言律诗]
藕叶盖波面，池花犹未红。
聊承晓露余，散步咏凉风。
香气已飘忽，客怀谁与同。
唯应同游子，芳意更匆匆。

[七言律诗]
五更钟漏欲相催，四气推迁往复回。
帐里残灯才去熖，炉中香气尽成灰。
渐看春逼芙蓉枕，顿觉寒销竹叶杯。
守岁家家应未卧，相思那得梦魂来。

[七言律诗]
南家桃树深红色，日照露光看不得。
树小花狂风易吹，一夜风吹满墙北。
离人自有经时别，眼前落花心叹息。
更待明年花满枝，一年迢递空相忆。

[七言绝句]
春气吹人不作醒，病身感物底心情。
斜阳也不藏人老，偏照霜髭一两茎。

[七言律诗]
忠臣重此过邛崃，经计才优帝命谐。
县弩清尘资远抚，史彤修职峻荣阶。
蜀天星入人先候，剑路铭昏藓半埋。
锦里万家迎使旆，壶浆应释去思怀。

[七言绝句]
色白还应及雪衣，觜红毛绿语仍奇。
年年锁在金笼里，何似陇山闲处飞。

[五言绝句]
早起见日出，暮见栖鸟还。
客心自酸楚，况对木瓜山。

[七言绝句]
今年寒到江乡早，未及中秋见雁飞。
八十老翁顽似铁，三更风雨采菱归。

[七言绝句]
锦云曾逐好风来，强学娇颦寄雁囘。
鲸浪拍天沧海阔，祇愁无路到蓬莱。

[七言律诗]
山林风雨便清凉，待把邻家社瓮尝。
到手自应无美恶，回头谁解别斟量。
深居但觉秋声起，熟睡焉知夜漏长。
未老得闲今又老，床头书册渐相忘。

[五言律诗]
溪上龙蛇屋，萧条帝子祠。
竹痕当日泪，山色后人疑。
仙服霞留绮，新装月印眉。
楚民亡水旱，箫鼓谢神禧。

[七言绝句]
鹦鹉洲头浪飐沙，青楼春望日将斜。
衔泥燕子争归舍，独自狂夫不忆家。

[七言律诗]
方瞳正碧貌如圭，六月相逢万里归。
口不谈时经噩梦，心常怀蜀俟秋衣。
可怜众热偏能舍，自是登真限莫违。
书到乡人望还舍，晋陵玄鹤已孤飞。

[七言绝句]
紫云重叠抱春城，廊下人稀唱漏声。
偷得微吟斜倚柱，满衣花露听宫莺。

[五言律诗]
高阁潜心所，图书曝蠹收。
青山随宅转，远水向门流。
迤逦看无厌，潺湲听不休。
一闻秦洞说，便欲泛渔舟。

[七言绝句]
自汲清泉除砚垢，树阴微息晚凉初。
个中得意谁知我，笔下忘言我羡渠。

[七言绝句]
菊雨凄凄江露凉，客中无酒对重阳。
去年黑发今年白，不似黄花岁岁黄。

[七言律诗]
流水苍松石迳斜，瓮城城外梵王家。
仙林不返云巢鹤，僧钵曾移海国花。
剥落苔碑秋卧草，荒凉竹院午敲茶。
当时一掷乾坤手，曾向山窻倚暮霞。

[七言律诗]
万冤无计彻天衢，三尺金科谩卷舒。
公不戴星驰驷马，民将指日就枯鱼。
黄堂宴妓不加意，丹陛虑囚空有书。
见说群乌广瞻听，如何公论尚踌躇。

[五言律诗]
华发负沧洲，星霜又一周。
未凭终夜雨，能洗隔年愁。
池草起吟思，树禽栖屋头。
空余壮心在，灯下看吴钩。

[七言律诗]
上清讲席鬰萧台，俄有青田万侣来。
蔽翳晴空疑雪舞，低徊转影类云开。
翻翰清唳遥相续，应瑞疑时尚不回。
归美一章歌盛事，喜今重见谪仙才。

[七言律诗]
浪兀孤舟一叶轻，香山登步觉神清。
几多怪石全胜画，大半奇花不识名。
猿狖尽当吟里见，烟霞祇向眼前生。
官身未约重来此，酒满螺杯月正明。

[七言绝句]
团团竹色遶郊居，勾引清风百亩余。
忆昔敲门苏内翰，而今下马范中书。

[五言律诗]
紫竹交阴处，微行接小轩。
辘轳声在井，薜荔翠依垣。
自有山林趣，何妨鸟雀喧。
公余聊宴坐，方寸得澄源。

[五言律诗]
生死悲欢地，长嗟付短吟。
北门晨鹊趁，西甸晚鸦寻。
三品官名重，千年墓色深。
广东正思忆，泪激海潮音。

[七言绝句]
洞中一觉春风梦，落尽桃源万树花。
灶上丹砂寻不见，骑鸾误入阿谁家。

[七言绝句]
椎锣擂鼓转船头，席卷波翻喊激流。
洗脚上船乘快便，顺风相送下扬州。

[七言绝句]
端溪别驾极风流，白璧明珠不暗投。
笑我支床已多许，须君隠几更冥搜。

[五言律诗]
扶携方外友，来入白云关。
八九峰如画，两三人倚栏。
棋声敲竹外，帘影落花间。
一曲瑶琴罢，翠阴生昼寒。

[七言律诗]
相逢华髪两星星，旧事邯郸一梦惊。
舌底雌黄谙世味，眼中青白见交情。
余杯更觅论文具，好树休啼唤客声。
后夜扁舟苕霅路，半轮寒月一溪横。

[七言绝句]
空门寂寂淡吾身，溪雨微微洗客尘。
卧向白云情未尽，任他黄鸟醉芳春。

[五言律诗]
归心不可夺，千里故园春。
及见市朝事，却思江海人。
烟波方得伴，松月定为邻。
愿结虎溪社，休休老此身。

[五言律诗]
三峰待秋上，鸟外挂衣巾。
犹见无穷景，应非暂往身。
水寒仙掌路，山远华阳人。
欲问坛边月，寻思阙复新。

[七言律诗]
吾侪一事办不曾，邹公一桥了此生。
省斋先生三大字，此桥便有千载意。
今年天亦与护持，桃花春水不多肥。
济川题柱吾无梦，梦借新桥作钓矶。

[七言绝句]
娇黄新嫩欲题诗，尽日含毫有所思。
记得玉人初病起，道家粧束厌禳时。

[七言绝句]
涂泽风流出雁门，战场谁为洗啼痕。
圣时宫女自妆薄，不遣燕入苍瑯根。

[七言绝句]
市声朝暮过楼栏，喧得人来不耐烦。
寂寞山前闻叫卖，如何不作此心观。

[七言律诗]
上元曾记昔年游，歌曲如山浩莫收。
公子喜陪苍玉佩，佳人笑指水晶球。
一天星斗飘仙乐，万顷芙蓉簇彩楼。
风雪与谁堪说梦，酒阑惊觉在吾州。

[五言绝句]
山中有至乐，静者得其意。
所以入山人，同来不同味。

[七言绝句]
淅淅西风响败栏，椶榈一夜战声干。
壮心肯逐悲秋老，自剔青灯把剑看。

[七言绝句]
也大差，也不差，卷起帘来见天下。
有人问我解何宗，拈起拂子擘觜打。

[七言绝句]
筠笼百里故人情，多病文园眼倍醒。
未放茶瓯三百颗，梦魂先过小长汀。

[七言绝句]
昔人行役功名误，嗟我何为久未回。
落尽繁花有青子，期君烟雨上池台。

[七言绝句]
楞伽本在海中央，钵具悬知挂旧房。
不泛木杯惊俗眼，一蓑烟雨渡潇湘。

[七言律诗]
退之初过玉川家，春径无泥草带沙。
几点飞来溪柳絮，一番开尽海棠花。
窗间细雨青衫湿，袖里新诗醉墨斜。
客散酒阑还掩户，可堪明月满天涯。

[五言律诗]
真僧上方界，山路正岩岩。
地僻泉长冷，亭香草不凡。
火田生白菌，烟岫老青杉。
尽日唯山水，当知律行严。

[七言绝句]
径扫苍苔磴拂埃，山房今日为君开。
丁宁杜宇莫催去，正要青山歌朅来。

[七言律诗]
残妆满面泪阑干，几许幽情欲话难。
云髻嬾梳愁拆凤，翠蛾羞照恐惊鸾。
南邻送女初鸣珮，北里迎妻已梦兰。
惟有深闺顦顇质，年年长凭绣床看。

[五言律诗]
信步水之滨，闲中着此身。
萧条僧寺近，来往客舟频。
村酒难成醉，山花亦有春。
人生要行乐，何苦恋京尘。

[七言绝句]
表里洞然无量相，晦明无计掩藏伊。
庵中但见人孤坐，门外从教事不知。

[五言律诗]
君家旧淮水，水上到扬州。
海树青官舍，江云黑郡楼。
东南随去鸟，人吏待行舟。
为报吾兄道，如今已白头。

[五言律诗]
君仕本儒雅，故宜京国游。
官趋廷尉府，心异法家流。
白草侵寒驿，清霜拂晓裘。
行行句应好，云日望神州。

[七言律诗]
迢遰山河拥帝京，参差宫殿接云平。
风吹晓漏经长乐，柳带晴烟出禁城。
天净笙歌临路发，日高车马隔尘行。
独有浅才甘未达，多慙名在鲁诸生。

[七言绝句]
等闲援笔赋新篇，句法新奇思涌泉。
绝胜唐人作诗苦，推敲一字强雕镌。

[七言绝句]
短翎长喙喜喧卑，曳练双翔亦自奇。
頼有黄鹂鬬嬛好，独依藓石立多时。

[五言律诗]
寓世年虽往，安心疾已平。
每思丹灶冷，宜觉世缘轻。
布被鸡催晓，蓬窗鹊噪晴。
呼儿净洗砚，书帖寄青城。

[七言律诗]
家近西山云满篱，曲塘深处芰荷稀。
雨余燕向花间出，饮散人从竹后归。
炊到扊扅真是窘，食他糠籺不知肥。
半生享过清闲福，回首乘除事事非。

[五言律诗]
楚外同文在，荆门得信时。
几重相别意，一首晚秋诗。
日暮山沈雨，莲残水满池。
登楼试南望，为子动归思。

[七言绝句]
新来花鸭已能言，苍狗谁知又变迁。
不觉书空成怪事，未应嗔甚笑蓝田。

[七言绝句]
心中得胜暂抛愁，醉卧凉风拂簟秋。
半夜觉来新酒醒，一条斜月到床头。

[七言律诗]
醉卓寒筇傍水行，渔翁不会独吟情。
龟能顾印谁相重，鹤偶乘轩自可轻。
簪组百年终长物，文章千古亦虚名。
是非得丧皆闲事，休向南柯与梦争。

[五言律诗]
拂翳藤袅风，洒澡松助雨。
幽抱逼池光，妙趣味禽语。
愚岂异曩日，优惟绝浮慕。
当有来者知，泉石良可抚。

[七言律诗]
秋虫何尔亦怱怱，何处人心与尔同。
梦枕几年悬客泪，晓窗残月破西风。
人思绝漠冰霜早，妇叹穷阎杼柚空。
更有孤砧共岑寂，平明华髪满青铜。

[七言律诗]
当年勇慕古人风，坎𡒄无由到泽宫。
力命不容相鬭竞，光阴从此便和同。
身如孟氏兼三乐，家似昌黎厌五穷。
莫为明时颇惆怅，著书亦是济时功。

[五言绝句]
淑德仪宫阃，天教受祉繁。
艾人暨桃印，奚用更悬门。

[七言绝句]
水能平而不能直，绳能直而不能平。
安得绳水为人情，而使天下都无争。

[七言律诗]
髑髅前有本来灵，照彻毗卢顶𩕳平。
玉马过关方半夜，木鸡唤月恰三更。
寥寥迹绝全功转，历历光生借位明。
却著弊衣垂化手，合同船子顺流行。

[七言绝句]
仿佛江南一梦中，虚堂尽日转温风。
春深稍觉裌衣重，昼永不知樽酒空。

[七言绝句]
心事分明说与君，功名已付峡西云。
只须相我穷吟骨，清比唐人得几分。

[七言律诗]
何人醉酒在新丰，暮雪琼飞骖玉龙。
云借威棱如直指，风排倾倚似斜封。
堂堂不及侏儒饱，烈烈徒多憔悴容。
久负梁园能赋客，且遵汉诏善勤农。

[七言律诗]
君方陵愈我慙郊，大瓠为舟浪自要。
老矣独期云𫘝便，归与长负桂丛招。
峥嵘红橘迎风密，点滴安榴掠望烧。
多谢□萌滋味永，便思飞步到杨寥。

[七言绝句]
幛地翠烟犹惜晓，乳花小雨却翻晴。
去年春恨依前到，先得东风卷入城。

[七言律诗]
卉中深碧斯为最，绣蝶红蜻宿近枝。
巧补疎篱阴漠漠，善缘高竹实累累。
满承秋露瑶杯莹，半敛朝阳翠袖欹。
入药性寒君莫弃，良医疎滞用随宜。

[五言绝句]
偶尔事修谒，篮舆经近村。
田夫不避客，袖手立衡门。

[七言律诗]
抱拙藏锋过暮年，高名何必指前贤。
祇于心上标空界，谁说壶中别有天。
郁密远林停宿雾，萧骚疎竹扫寒烟。
从兹不更移瓶锡，身外无余意了然。

[七言绝句]
月满方湖夜气凉，曲栏吟罢自徜徉。
飞萤照水惊鱼跃，露滴荷心动细香。

[五言律诗]
今日青阳路，行行不忍过。
人家茅屋少，原野稻田多。
树木连苍色，陂塘湛碧波。
斜阳攲半岭，将奈镜亭何。

[七言绝句]
慎将窥管鉴灵知，用在亡羊愧在斯。
莫谓西山好消息，须知江海有名缁。

[七言律诗]
五曜循环十二宫，乾坤尽落往来中。
竹罗书在人安在，姑射山空道不空。
畴昔未能知本末，从今不复问穷通。
东楼恣享湖山乐，三尺阑干万里风。

[五言律诗]
将军陷虏围，边务息戎机。
霜雪交河尽，旌旗入塞飞。
晓光随马度，春色伴人归。
课绩朝明主，临轩拜武威。

[七言绝句]
进乏梯媒退又难，近因多难怕长安。
相知莫话诗心苦，乞取新诗合掌看。

[七言绝句]
风吹杨柳出墙枝，忆得同欢共醉时。
每到集贤坊地过，不曾一度不低眉。

[七言律诗]
旌阳峰下水成渊，可约凫鸥共一川。
种秫渐营浮蚁瓮，结茅重理蠹鱼编。
敢期晤语方倾盖，遽有新诗当赠鞭。
仰望青云多鼎贵，无由换骨学飞仙。

[七言绝句]
骨清年少眼如冰，凤羽参差五色层。
天上麒麟时一下，人间不独有徐陵。

[七言律诗]
二豪名字遍人间，未许痴儿见一斑。
俯仰半生双鬓秃，是非千古寸心关。
向来踪迹埋空谷，老去文章满道山。
我有诗书三十乘，肯来相伴小窗闲。

[五言绝句]
图王争霸业，自古仗戈矛。
英风今何在，都成一古丘。

[七言律诗]
盛府年来讼缿空，等闲深入乱云中。
惊禽引避前驱旆，宝刹幽寻数亩宫。
飞盖塞涂溪影杂，行歌聒地谷声通。
东阳屈指风流尹，前有休文后有公。

[七言绝句]
不问萧条风雨辰，一花自与物为春。
如云不比东门女，若雪岂非姑射人。

[七言绝句]
弄玉何年堕翠钿，托根便作九包妍。
飞花只合秦楼去，莫与金钗压鬓蝉。

[七言律诗]
九曲烟霞景若何，移舟曲曲泛清波。
丹峰绝顶笼花木，碧洞当门挂薜萝。
仙迳鹤翻松露下，古潭龙蛰水云多。
紫阳去后闲风月，独向平林倚櫂歌。

[七言绝句]
不是耳从声畔去，亦非声向耳边来。
新罗国里打斋鼓，老汉钵盂齐展开。

[五言律诗]
已闻舟楫具，那得苦留君。
雨过霜风急，帆飞雪浪分。
长途方策足，暇日正论文。
功业他年事，风波岂足云。

[五言绝句]
我身何自有，毫发自亲来。
身且非吾物，何论身外财。

[七言绝句]
江雨霏霏江草齐，六朝如梦鸟空啼。
无情最是台城柳，依旧烟笼十里堤。

[五言律诗]
瘴乡骈琐质，善地最蒲闽。
冠绝林间品，难为坐上宾。
蟠桃寿天帝，萍实荐居宸。
无逸为龟策，何烦万马尘。

[五言律诗]
日暮客送客，此情悲复悲。
栖栖吾老矣，寂寂子何之。
跬步便相忆，论心未有期。
江湖成底事，空使素衣缁。

[七言律诗]
上元车马正喧喧，老病无聊长掩门。
不著繁灯眩双目，独邀明月上前轩。
跏趺默坐闻三鼓，寂寞谁来共一樽。
已觉城中尘土臭，急将清雨洗乾坤。

[七言绝句]
台上梧桐失旧栽，荒丘寂寂掩蒿莱。
凤凰一去不复返，引得鸱鸮向此来。

[五言律诗]
陵阳不可见，独往复如何。
旧邑云山里，扁舟来去过。
鸟声春谷静，草色太湖多。
傥宿荆溪夜，相思渔者歌。

[七言绝句]
路穷崖断进无门，赖有山翁指出原。
九曲黄河清彻底，谁知别是一乾坤。

[五言律诗]
一迳通高屋，重云翳两原。
山寒初宿顶，泉落未知根。
急雨洗荒壁，惊风开静门。
听君吟废夜，苦却建溪猿。

[七言绝句]
辇路金丝半欲垂，外间玉爪未渠开。
上林柳色休多忆，更趁春风看一回。

[五言绝句]
头上百宝钗，终身不相失。
唯有鸳鸯席，承欢难可毕。

[五言律诗]
玉气占虹贯，珠光照夜阑。
凄凉兼水浄，的皪与星残。
欲折先呵手，谁来独倚栏。
白螺𣂏晓露，起向月中看。

[五言绝句]
寒水停园沼，秋池满败荷。
杜门穷典籍，所得事今多。

[七言律诗]
故人相别尽朝天，苦竹江头独闭关。
落日乱蝉萧帝寺，碧云归鸟谢家山。
青州从事来偏熟，泉布先生老渐悭。
不是对花长酩酊，永嘉时代不如闲。

[七言律诗]
层台缥缈压城𬮱，倚杖来观浩荡春。
放尽樽前千里目，洗空衣上十年尘。
萦廻水抱中和气，平远山如酝藉人。
更喜机心无复在，沙边鸥鹭亦相亲。

[七言律诗]
日月同生岂偶然，声名不减雪堂仙。
岷峨西去八千里，苏史相望二百年。
赤壁旧矶如昨否，李生新曲至今传。
祝公寿比南飞鹤，共结梅花岁岁缘。

[七言绝句]
披衣徙倚天方曙，秉烛吟哦夜忽中。
不是被他驱使得，爱他意政与人同。

[五言律诗]
挥手都门别，朱颜鬓未霜。
至今如梦寐，未信有存亡。
后事书千纸，新坟天一方。
谁能悲楚相，抵掌悟君王。

[七言绝句]
五里晴行信一筇，入松迎面旧松风。
斜阳归路樵渔笑，翁自何来半醉中。

[五言律诗]
伛偻山前叟，迎我如迎新。
那知梦幻躯，念念非昔人。
江湖久放浪，朝市谁相亲。
却寻泉源去，桃花应避秦。

[七言律诗]
曾见芳英上舞裙，缘何此地寄轮囷。
烟滋黛叶千条困，露裂星房百子匀。
未羡扶南收作酿，曾经骑省赋为珍。
须知博望来时晚，莫促幽芳趁暮春。

[七言律诗]
看梅动是隔年期，僧寺逢花正此时。
火拨白灰相对榻，酒倾清醥亦盈巵。
幽幽寒事空如梦，历历闲情独寄诗。
怜我倦游还薄宦，南枝和雪又纷披。

[七言律诗]
怪底今宵眼界宽，银潢不动蘸金盘。
未应天上追时好，无奈人间别样看。
酒醆飘零惊鹤唳，笛声哀怨起龙蟠。
经年不复南楼梦，且作三人取次欢。

[七言律诗]
圣朝选将持符节，内使宣时百辟听。
海北蛮夷来舞蹈，岭南封管送图经。
白鹇飞遶迎官舫，红槿开当䜩客亭。
此处莫言多瘴疠，天边看取老人星。

[七言绝句]
娇𫘤人家小女儿，半啼半语隔花枝。
黄昏雨密东风急，向此漂零欲泥谁。

[七言绝句]
荒耽诗句枉劳心，忏悔鶑花罢苦吟。
也不欠渠陶谢债，夜来梦里又相寻。

[五言绝句]
山中相送罢，日暮掩柴扉。
春草明年绿，王孙归不归。

[五言律诗]
老穷推不去，湖海又逢春。
懒复论三甲，空惊荐五辛。
柳梢寒已动，萱草暖还新。
我亦寰中物，因君试问津。

[七言绝句]
春光正浓二三月，气候不作春和柔。
白昼炎炎若盛夏，半夜凄凄如老秋。

[七言绝句]
一度寒来不可禁，森罗万象尽平沉。
个般门户谁能入，著脚分明三尺深。

[七言律诗]
一飞南堕羽谯谯，回首清都万里遥。
却幸开樽得云榭，不妨携客上星桥。
花明总照潘郎髩，柳妙争萦楚女腰。
化国春城人自乐，多慙前哲德音昭。

[五言绝句]
扇暍仁风广，蠲烦瑞露瀼。
万方沾润泽，安用沐兰汤。

[七言律诗]
游戏人间又一年，非儒非佛复非仙。
历官甘出倚相后，序齿叨居绛老先。
世难见花常溅泪，时平逢曲亦流涎。
无端风月相勾引，不是先生爱放颠。

[七言律诗]
下滩一日抵三程，到得盈川也发更。
两岸渔樵稍灯火，满江风露更波声。
病身只合山间老，半世长怀客里情。
西畔大星如玉李，伴人不睡向人明。

[七言绝句]
耒阳知县非知己，救厄无踪岂忍闻。
若更声名可埋没，行人定不吊空坟。

[五言律诗]
越岭掇春英，淮城惠不轻。
一杯分爽气，千里想高情。
啜与幽人共，烹宜庶子清。
挥毫答珍贶，还愧玉川名。

[五言律诗]
闻鸡已行迈，策马更徘徊。
月色依山尽，秋声带雨来。
自堪悲玉璞，谁复筑金台。
薄宦空羁束，西斋长绿苔。

[五言律诗]
冲晓入山去，行行遵远途。
滩头横略彴，林表出浮图。
麦饭田家饷，松醪野店酤。
红尘自扰扰，心与白云孤。

[七言律诗]
故人情谊晚难似，神倾意豁真佳士。
可怜怀抱向人尽，再为后会知何地。
老大徒伤未拂衣，白头吟望苦低垂。
鱼龙寂寞秋江冷，不见湘妃鼓瑟时。

[五言律诗]
年华机事息，世故妄心空。
一笑播糠瞇，多生闻蚁聪。
体中痴黠半，酒外醉醒同。
天运端如此，聊师五柳翁。

[七言律诗]
练从秋水桂华乡，雅称分供衲子床。
一段温和云共软，十分明洁月争光。
吟魂有梦圆春草，禅骨无因怯晓霜。
金帐绣衾皆业境，此中清趣最深长。

[五言律诗]
秬黍亘广隰，整整万戈矛。
旌旄乱风叶，森森疑战秋。
如闻高奴塞，将军用世侯。
胜筭应在目，愿解西顾忧。

[七言律诗]
吴越东南富百城，路人应羡绣衣荣。
昔时结客曾游处，今见焚香夹道迎。
治世用刑期止杀，仁心听狱务求生。
时丰讼息多余暇，无惜新篇屡寄声。

[七言绝句]
无计酬春独有诗，倚栏终日候晴晖。
东风渐属新桃李，帘幕深深燕子飞。

[七言绝句]
内人深夜学迷藏，徧遶花丛水岸傍。
乘兴忽来仙洞里，大家寻觅一时忙。

[五言律诗]
粉垣周十里，丹碧焕神宫。
楼阁晚多雨，梧桐天早风。
人来夕照外，鸟起白苹中。
何用厌城郭，沧洲佳兴同。

[七言绝句]
鲁公死后一抔荒，谁与竿头荐一觞。
妾愿得生坟土上，日翻舞袖向君王。

[五言绝句]
凝笳来凤辇，玉宇开深殿。
君恩春风回，那向秋时怨。

[五言绝句]
掩关麾俗子，裂网禁畦丁。
台下鱼相贺，溪边人独醒。

[五言律诗]
握手不禁别，庭梧声欲秋。
云霄生脚底，田里付眉头。
敬是禔身柱，和为应物舟。
卷旗蒲柳市，茶鼎雨飕飕。

[七言律诗]
庾郎酝藉本仙材，适自王家池上回。
杨柳风前红蜡炬，芙蓉香畔白髯顋。
便摇健笔挥诗藁，仍替衰翁倒酒罍。
说与泗州倪发勾，梦随淮水向东来。

[七言律诗]
沉水烟销宝鸭香，山窝人在水云乡。
鱼非惠子同鱼乐，蝶化庄周并蝶忘。
心了固知身是寄，物齐宁与道相妨。
清明即是神仙界，不用丹炉炼玉霜。

[五言绝句]
松棚寻丈地，客至共开颜。
堪笑杜陵老，坐思千万间。

[七言绝句]
涌金门外断红尘，衣锦城边着白苹。
不到西湖看山色，定应未可作诗人。

[七言绝句]
山中昼永书一帙，兵后南州健更谁。
君实中年陪社日，考亭无事注骚诗。

[五言律诗]
烟老石矶平，袁郎夜泛情。
数吟人不遇，千古月空明。
人事年年别，春潮日日生。
无因逢谢尚，风物自凄清。

[七言绝句]
石铫溪芽活火烹，旋烧败叶带枯藤。
路遥难递中𤃩水，且试梅花涧底冰。

[七言律诗]
柳拂兰桡花满枝，石城城下暮帆迟。
折牌峰上三闾墓，远火山头五马旗。
白雪调高题旧寺，阳春歌在唤新词。
莫愁魂逐清江去，空使行人万首诗。

[七言绝句]
莫作叫号惊四邻，瓮中有地可藏真。
渊明醉握远公手，大笑绝倒人不嗔。

[七言绝句]
老松阴下访摩云，仰望青云隔几尘。
不是倚空梯百尺，只缘中有道高人。

[七言绝句]
十里迢迢望碧鸡，一城晴雨不曾齐。
今朝未得平安报，便恐飞红已作泥。

[七言绝句]
攻许愁城终不开，青州从事斩关来。
唤得巫山强项令，插花倾酒对阳台。

[七言绝句]
妙圆无相劫前人，随类权分百亿身。
月夜御楼才报晓，平明六国尽逢春。

[七言律诗]
歆向诜然萃一门，过庭诗礼尽公恩。
奇儿不负义方教，旧治至今遗爱存。
心境欲明凭贝叶，寿藏预卜傍祇园。
髯郎行烛青藜杖，定见荣光达九泉。

[七言绝句]
饵茆仙去绝遗踪，屹屹孤峰倚碧空。
空使时人想飚驭，寸心长惑有无中。

[七言律诗]
黄门献赋接群贤，上国知名独累年。
不谓招徕从隗始，至今惭愧在卢前。
簿书几废三余学，绳墨空勤一割铅。
还喜迁乔友声近，高山流水入清弦。

[七言绝句]
百年门户已萧然，每喜人传小阮贤。
好遣仆童种榆槚，老夫行欲赋归田。

[五言律诗]
浦溆春初满，风烟晚不销。
泛杯横截窦，通舫小开桥。
莲叶抽萍面，藤梢落树腰。
此中无骇浪，容易打双桡。

[七言绝句]
白发飘零远可嗟，百年居屋在京华。
海涯更比天涯远，星斗沈沈入海涯。

[五言律诗]
愁眼已无寐，更堪衰病婴。
萧萧窗竹影，磔磔水禽声。
捶楚民方急，烟尘虏未平。
一身那敢计，雪涕为时倾。

[五言律诗]
细诵台州句，湖边草舍幽。
好山来竞秀，清濑与争流。
吏可供书札，儿能伴校雠。
小窗谁共此，唯有夕阳留。

[五言律诗]
短榜归来晚，船头对夕阳。
乱钟城市近，一雁水天长。
草眼矜春碧，梅心弄晚香。
霜风吹酒醒，系缆欲昏黄。

[七言律诗]
遥知把酒对重阳，簷外秋声叶半黄。
落帽想当追故事，披襟仍喜得新凉。
自怜僻处真匏系，只羡清吟属雁行。
闻说家楹増壮丽，落成应许到华堂。

[五言律诗]
薄俗方沈溺，亲情自酌斟。
雨声书屋冷，春意酒杯深。
危世不多话，醉中时一吟。
明年如老健，此会得重寻。

[五言律诗]
关雎后之淑，棫朴王之明。
兔罝尚好德，况乃公与卿。
所以彼行苇，敦然遂其生。
谁能弦且歌，为我发古声。

[五言律诗]
金石皆销铄，贤愚共网罗。
达从诗似偈，狂觉哭胜歌。
高燕凌鸿鹄，枯槎压芰荷。
此中无别境，此外是闲魔。

[五言绝句]
愁生山外山，恨杀树边树。
隔断秋月明，不使共一处。

[七言律诗]
曾得清诗和吾句，江山吴楚每相望。
垂头白发萧萧短，到眼青春苒苒长。
万里御风游汗漫，一歌此日对沧浪。
不须更把论文酒，今是前非枉断肠。

[七言绝句]
迷悟是谁先起立，忘躯失命老婆心。
东西岂离摩耶腹，南北弥纶针不任。

[七言绝句]
破瓶岂复作瓶事，焦种不应生孽芽。
如彼虚空盘大子，毛轮垂髪翳开花。

[七言律诗]
霰落初疑集陨珠，雪飞骤觉幻成图。
簷间隙际窥疎密，屋顶树头看有无。
夜度佛钟清涧谷，晓翻渔艇舞江湖。
平生无限幽深意，付与匡床竹火炉。

[七言律诗]
故里登高接隽游，即今不计几番秋。
一樽尚与菊花醉，万事不禁江水流。
薄命虽多死闾巷，逢时亦有至公侯。
若论耄岁朱颜在，穷达皆当输一筹。

[七言律诗]
耆年多病心未老，异县久羁家益穷。
贻书乞米朝不饱，作赋教子文尤工。
春风不消两鬓雪，酒力尚借双腮红。
归来群芳已零落，苦恨𫛸鴂鸣匆匆。

[七言绝句]
横枝借与月传神，相对无言自目成。
好在玉壶清夜里，冷香孤艳浸空明。

[七言绝句]
先生名利比尘灰，绿竹青松手自栽。
拟把一竿盘石上，幅巾闲过峡山来。

[五言律诗]
借师新藁读，睡睫不曾交。
璧月沉寒濑，琪花著老梢。
一吟三叹咏，双字几推敲。
晓雨驱炎热，僧窗得尽钞。

[七言绝句]
风姿凛凛千君子，冠剑堂堂两大臣。
著我中间哦五字，只应斯立是前身。

[五言律诗]
万重烟霭里，隐隐见夔州。
夜静明月峡，春寒堆雪楼。
独吟谁会解，多病自淹留。
往事如今日，聊同子美愁。

[七言律诗]
百步厅边放两衙，夜深灯火见人家。
提壶劝我教沽酒，鸜鹆逢君要点茶。
舞得六幺除是柳，啼消红粉奈何花。
使君被尔牵诗思，可是无心忆浣纱。

[五言律诗]
唤舟芳草渡，系马绿杨阴。
步入莓苔径，门开花竹林。
王孙随牒远，婺女隠云深。
想见西南望，悠悠空赏心。

[七言绝句]
华渚星流生睿主，九天歌管宴钧台。
愿将圣寿齐南极，碧海蟠桃万度开。

[五言律诗]
虚怀似此君，所至爱为邻。
寒影过墙绿，清风无俗尘。
恐孤栖凤侣，不作钓鱼身。
昔有吟人癖，移家更苦辛。

[七言律诗]
圣门妙处不容思，千古茫茫欲语谁。
晞发庭中新沐后，舞雩沂上咏归时。
研求岂足窥微指，博约何由遇硕师。
小疾扫空身尚健，蓬窗更作数年期。

[七言绝句]
秋入眠床水一方，江湖风月坐来凉。
浮浮爽气仙游去，身在苍烟白鸟行。

[五言绝句]
元功初剪刻，妙处极玄玄。
醉墨谁家笔，于今合自然。

[七言律诗]
湖海难□鬓易丝，平生壮志与心违。
一千里外家何在，三十年前事已非。
狐正首丘应待尽，鹤思华表尚忘归。
书斋兀坐怀今昔，泪落西风湿客衣。

[七言律诗]
女娲石烂几经修，天漏犹余两派流。
离合无心元不静，朝宗得路却相投。
干云宝劔真同气，出荡神龙不异湫。
何用筑门防俗驾，林泉自是少人游。

[七言绝句]
网山遗稿乐轩文，已矣今无识子云。
千载何人按图问，犀斜南谷两荒坟。

[五言律诗]
风恶舟难进，聊依浦里村。
岸潮生蓼节，滩浪聚芦根。
日脚看看雨，江心渐渐昏。
篙师知蟹窟，取以助清樽。

[五言绝句]
已报行营入，犹夸僣垒坚。
何曾陵谷变，但见市朝迁。

[七言绝句]
淮山但有八公名，鸿宝烧金竟不成。
身与仙人守都厕，可能鸡犬得长生。

[五言律诗]
湖南清绝地，长夏想为情。
六月风日冷，炎天冰雪生。
蓬莱如可到，心迹喜双清。
去郭轩楹敞，幽居不用名。

[七言绝句]
雪里最怜梅破萼，花时那负岁寒心。
不因王子聊乘兴，争得林逋为赏音。

[七言绝句]
莫将戏事扰真情，且可随缘道我赢。
战罢两奁分白黑，一枰何处有亏成。

[七言律诗]
岷峨皎皎玉千峰，只欠平川一尺融。
土雾不成云外霰，江沙半杂夜来风。
针头可惜丘中麦，堋口来祈应上公。
饱死侏儒果何意，连年调度战声中。

[七言律诗]
鸟声真似深山里，平地人间自不同。
春圃紫芹长卓卓，暖泉青草一丛丛。
松台前后花皆别，竹崦高低水尽通。
细问来时从近远，溪名载入县图中。

[七言律诗]
海风叶叶驾霓旌，天路悠悠接上清。
锦诰凄凉遗去恨，玉箫哀绝醉离情。
五湖夜月幡幢湿，双阙清风劒珮轻。
从此暂辞华表柱，便应千载是归程。

[七言绝句]
重帘复幕锁蛾眉，银烛金荷醉舞衣。
长为扶头欠斗酒，不关禅病减腰围。

[七言律诗]
蚤岁收科耀里闾，家传祖训是诗书。
棠阴尚使民思惠，典计能令国有储。
九列簉班嗟已晚，十连奏最召方初。
輀车想过桐乡道，几许鳏嫠泪洒裾。

[五言律诗]
学劒虽无术，吟诗似有魔。
已贫甘事晚，临老爱闲多。
鸡犬唯随鹿，儿童只衣蓑。
时因寻野叟，狂醉复狂歌。

[七言律诗]
春欢雨露同沾泽，冬叹风霜独满衣。
留滞多时如我少，迁移好处似君稀。
卧龙云到须先起，蛰燕雷惊尚未飞。
莫恨东西沟水别，沧溟长短拟同归。

[五言律诗]
郢客吟白雪，遗响飞青天。
徒劳歌此曲，举世谁为传。
试为巴人唱，和者乃数千。
吞声何足道，叹息空凄然。

[五言绝句]
倦客惊危路，伤禽遶树枝。
非逢暴公子，不敢涕流离。

[七言绝句]
莫怪瑶池消息稀，只缘尘事隔天机。
若人寻得水中火，有一黄童上太微。

[七言绝句]
久衰岂是见人时，健忘偏于养性宜。
噉饭著衣常苦懒，为谁欲理一团丝。

[五言律诗]
春风不胜雪，散漫度龙沙。
密映缘谿柳，争飞乱眼花。
鸱夷赊美酒，油壁系轻车。
塞下芳菲晚，聊将当物华。

[五言律诗]
鴈鴈叶纷纷，行人岂易闻。
千山与万水，何处更逢君？
貌不长如玉，人生祗似云。
倘经三祖寺，一为礼龛坟。

[七言绝句]
诏书行捧缕金笺，乐府应歌相府莲。
莫忘今年花发处，西湖西畔北山前。

[五言绝句]
闲却经纶手，东篱把菊枝。
先生花外意，难画亦难诗。

[七言绝句]
鹅湖山下稻粱肥，㹠穽鸡栖对掩扉。
桑柘影斜春社散，家家扶得醉人归。

[五言律诗]
爞爞久旱天，飒飒昨宵雨。
尘头清过辙，水脉生新渚。
岂徒滋杞菊，亦可望禾黍。
勿笑盘蔬陋，时来一觞举。

[五言律诗]
地控三州界，池开十丈莲。
桑麻无杜曲，松菊有斜川。
别浦归帆远，他山晚照妍。
江湖春水阔，容与白鸥前。

[五言绝句]
正月十六夜，竹篱田父家。
明月照树影，满山如龙蛇。

[七言绝句]
劝君不用广贪求，随分家缘了便休。
百岁光阴能几日，得回头处早回头。

[七言律诗]
远谪劳君两度行，复将文字试平衡。
干时岂为斗升禄，闻道应忘宠辱惊。
未了新书谁与读，重留佳句不胜情。
决科事毕知君喜，俗学消磨意自清。

[五言律诗]
金风荡天地，关西群木凋。
早霜鸡喔喔，残月马萧萧。
紫陌秦山近，青枫楚树遥。
还同长卿志，题字满河桥。

[五言律诗]
此馆初明眼，前山正接眉。
热嫌连日甚，凉惜两朝迟。
雨竹何其重，风鸥不自持。
庭闱犹百里，早已豁愁思。

[七言绝句]
非风非月自腾香，我亦何心适与当。
此味绝佳谁得解，顾须攀折走林塘。

[五言律诗]
高名喧省闼，雅颂出吾唐。
叠𪩘供秋望，无云到夕阳。
自封修药院，别埽著僧床。
几梦中朝事，依依鹓鹭行。

[七言律诗]
雾阁云窗天外安，悬知幽趣胜人间。
帘栊夜月浮银海，桃李春风醉玉山。
自笑红尘无暇日，浪凭清梦觅商颜。
何如飞佩随君后，细看匡庐紫翠鬟。

[七言绝句]
村居僻甚城𬮱远，避俗柴门久不开。
忽漫出山归自喜，庞翁还谒恕翁来。

[七言律诗]
关关啼鸟树交阴，雨过西城野色侵。
避暑谁能陪剧饮，清歌自可涤烦襟。
稻花欲秀蝉初嘒，菱蔓初长水正深。
知有江湖杳然意，扁舟应与共追寻。

[七言律诗]
斜阳孤影叹伶仃，横按乌藤坐草亭。
闲久更知贫有味，病多那责药无灵。
农书甚欲从师授，忍字常须作座铭。
更喜友生能饷酒，欣然一醉倒长瓶。

[五言律诗]
驾言写我忧，一览无边春。
先生方闭户，不可得而亲。
宁逐儿女戏，要观物化新。
不见舞雩下，冠者五六人。

[七言律诗]
四轴骚词书八行，捧吟肌骨遍清凉。
谩求龙树能医眼，休问图澄学洗肠。
今体尽搜初剖判，古风淳凿未玄黄。
不知谁肯降文阵，暗点旌旗敌子房。

[五言绝句]
往事都如梦，流年只断魂。
不堪春尽日，细雨欲黄昏。

[七言绝句]
客去关门读庄老，灯花熠熠春虫小。
冰雪未消雷雨来，长安三月行人少。

[五言律诗]
秋风动朱箔，流尘污鸳绮。
念昔合欢人，两心今万里。
冰霜变松竹，况复如桃李。
欲寓相思文，无多右军纸。

[七言律诗]
一萍无根托弥渺，分头常多聚常少。
天涯碧草又伤心，况是一分春已了。
啼禽飞来窥酒樽，樽中绿波吹鳞鳞。
东君可只令人瘦，更在花边冷笑人。

[七言律诗]
万雪千霜百岁枯，月中不数桂婆娑。
香来野墅深深径，影落寒池浅浅波。
众木凋零愁冻折，一枝的皪得春多。
题诗未有惊人句，输与风流人姓何。

[五言律诗]
沌路随江转，疎篱匝岸斜。
寄身千万里，慰眼两三家。
老矣思为圃，归欤学种瓜。
遥知荷锄倦，一酌散腰麻。

[七言绝句]
城头欲上苦新泥，暖气薰人软欲痴。
睡又不成行不是，强来看打洛神碑。

[五言绝句]
万木秋霖后，孤山夕照余。
田园无岁计，寒近忆樵渔。

[五言律诗]
枫叶芦花外，闲矶带短汀。
风翻荷浅白，霜陨柳残青。
机事鸥浮没，生涯酒醉醒。
暮榔和夜笛，余韵最堪听。

[五言绝句]
高门收画戟，即此建精蓝。
施予恩虽在，缁流绝不谈。

[七言绝句]
猛虎毒蛇从法化，凶神百怪仰高踪。
只因一念分凡圣，碍却前头蒸饼峰。

[七言绝句]
神仙遗像出天真，造化胚浑岂易言。
访古寻幽空有意，白头轩冕感君恩。

[七言绝句]
鹅鸭相呼初出田，昏昏云日澹平川。
寒云数簇山南北，不见人家空见烟。

[五言绝句]
罅月明窗纸，凉竿扫径尘。
却应环堵在，潇洒属吾人。

[七言绝句]
醉梦几寻芳草渡，吟魂飞上月明楼。
散人已出形骸外，肯作乡声效楚囚。

[五言律诗]
公府日无事，吾徒只是闲。
草根侵柱础，苔色上门关。
饮砚时见鸟，卷帘晴对山。
新诗吟未足，昨夜梦东还。

[七言绝句]
百战元和取蔡州，如今胡马饮淮流。
和亲自古非长筞，谁与朝家共此忧。

[七言律诗]
吏隐两非空百感，涂穷浪迹亦何哉。
波涛远引月华去，风雨常将月色来。
孤学有谁同慷慨，独愁无地重徘徊。
漫谈景德祥符际，几许辞源赋八哀。

[七言绝句]
生公说法鬼神听，身后空堂夜不扃。
高坐寂寥尘漠漠，一方明月可中庭。

[五言律诗]
园密花藏易，楼深月到难。
酒虚留客尽，灯暗远更残。
麝想眉间印，鸦知顶上盘。
文王之囿小，莫惜借人看。

[七言绝句]
窗外方塘几亩莲，花开料亦似常年。
先生菡萏香中坐，应有人呼作水仙。

[七言绝句]
奉崇香火若君难，莫把经文作戏言。
儿女损休都管尽，明春速入武当山。

[七言绝句]
杜鹃声里莫春天，桑柘村村绿似烟。
分茧称丝将有日，吴蚕今已起三眠。

[七言绝句]
鹫峰云散霜天冷，南北东西片月孤。
喜得江湖好消息，点胸尊者在云居。

[七言绝句]
祇见青山不见家，石栏空倚夕阳斜。
梅花欲尽东风急，春事看看到杏花。

[七言律诗]
命驾星郎独感时，兴随孤月到云涯。
当天飞镜空撩恨，永夜明楼谩搅诗。
后阁深藏桃叶女，前驱须趁菊花期。
与君更卜东邻醉，放盏车轮又北驰。

[七言律诗]
黄尘散漫风萧索，杀气森森到幽朔。
五十年间似反掌，瑶池侍臣已冥寞。
千崖无人万壑静，旌旗无光日色薄。
万事反复何所无，注目寒江倚山阁。

[五言律诗]
樊榭何年筑，人应白日飞。
至今山客说，时驾玉麟归。
乳蔕缘松嫩，芝台出石微。
凭栏虚目断，不见羽华衣。

[七言绝句]
自从孤棹背乡关，几度麻姑梦里山。
此地不知何洞府，石间松荫水潺潺。

[七言绝句]
绿阴阴里惜韶华，自缚筠梢扫落花。
可笑游人心未懒，杜鹃啼处拨琵琶。

[五言律诗]
殷勤惜此夜，此夜在逡巡。
烛尽年还别，鸡鸣老更新。
傩声方去病，酒色已迎春。
明日持杯处，谁为最后人。

[五言律诗]
玳瑁昔称华，玲珑薄绛纱。
钩衔门势曲，节乱水纹斜。
日弄长飞鸟，风摇不卷花。
自当分内外，非是为骄奢。

[七言绝句]
书劒催人不暂闲，洛阳羁旅复秦关。
容颜岁岁愁边改，乡国时时梦里还。

[五言律诗]
菊散金风起，荷疎玉露圆。
将秋数行雁，离夏几林蝉。
云凝愁半岭，霞碎缬高天。
还似成都望，直见峨眉前。

[五言律诗]
嘉会欣千载，偏安隘一方。
言言本周孔，草草笑隋唐。
禁路无停辙，江流有巨防。
空余遗藁在，万古日争光。

[七言绝句]
何用梯媒向外求，长生只合内中修。
莫言大道人难得，自是行心不到头。

[五言律诗]
小雨断复续，回斜落晚风。
寒心生蟋蟀，秋色傍梧桐。
草与遥山碧，花欺晚照红。
口须谈世事，目已失飞鸿。

[七言律诗]
鲍照贻我羽人衣，下直何妨尽日披。
老去自堪将野鹤，客来休更佩金龟。
官供谩说青绫被，私便全胜白接䍠。
未脱朝簪恋明主，耿怀空作谢君诗。

[七言绝句]
城中听得新经论，却过关东说向人。
旧国门徒终日望，见时应是见真身。

[七言绝句]
荔子雨晴红点点，葡萄江涨绿流流。
梦魂不啻三千里，倦翮难胜九万风。

[七言绝句]
细如毛发绿毵毵，寂寞无人共岁寒。
万壑千岩风雨面，却宜六月坐中看。

[七言绝句]
井梧初堕别芝园，椶笠秋行过海边。
沙上有人搏律虎，谓言经钞未曾诠。

[七言绝句]
花枝临水复临堤，闲照江流亦照泥。
千万春风好擡举，夜来曾有凤皇栖。

[五言律诗]
侍见嗟亲健，论姻动母怀。
殷勤留北棹，饤饾出东斋。
回首流年速，升堂往事乖。
遣车门外去，老泪堕宾阶。

[七言律诗]
小雨初收景气和，青苔狼藉落梅多。
曲肱野店睡斜日，濯足溪桥鸣细波。
久厌俗情生眼白，近承天诏赐颜酡。
骑鲸未返蓬壶去，此路犹须几浩歌。

[七言律诗]
未识先生病所因，调料想亦费精神。
无人可问维摩疾，顾我徒知管仲贫。
未肯一经终皓首，不应千里漫思莼。
藤床卧对炉烟细，想岸渊明漉酒巾。

[七言律诗]
得来矻矻相亲附，飏去频频入梦思。
盗璧相争笞掠汝，窃弓子笔亦诛之。
偿金在我宁从厚，拜石为兄苦好奇。
待唤良工镌砚背，偷儿携出有人知。

[七言律诗]
海云摸石近东城，莽苍春郊去路平。
遶寺溪光照金络，夹堤柳色混青旌。
榴花新酿盈樽渌，玉柄高谈照座清。
上客西州胜京口，给鲜牛炙旋供烹。

[七言律诗]
真人蹑身凌紫霞，下悯浊世长咨嗟。
崇楼杰阁耀金碧，开阐至道非雄夸。
仙茅连山可度世，守此规规如井蛙。
灵云一笑万事毕，到今福地空桃花。

[七言绝句]
楚客曾因葬水中，骨寒化出玉玲珑。
生时不饮香魂醒，难著春风半点红。

[七言绝句]
和靖墓荒吟骨冷，孤山新庙尚危栏。
便当纯用梅花祭，一洗蕉黄与荔丹。

[五言律诗]
寻幽逢胜地，方外趣无垠。
双涧流寒月，千峰锁暮云。
路盘尘境断，世系祖灯分。
却媿留题处，犹须说见闻。

[七言律诗]
相随骑尾紫游缰，各佩牛腰古锦囊。
过眼风烟都领略，聚头灯火更平章。
鹊枝赋罢骄横槊，蚓鼎联成倦倚墙。
三读轩渠仍伎痒，亦撩草梦到池塘。

[七言绝句]
百忧前日总薰心，一笑朝来得好音。
绝域不须遮虏障，今年自有杀胡林。

[七言律诗]
金翁姹女结亲姻，洞口桃花日日春。
拾得一轮天上月，炼成万劫屋中珍。
黄婆即是母之母，赤子乃其身外身。
龙汉元年消息断，威音前面更何人。

[七言律诗]
未央月晓度疎钟，凤辇时巡出九重。
雪霁山门迎瑞日，云开水殿候飞龙。
经寒不入宫中树，佳气常薰仗外峰。
遥羡枚臯扈仙跸，偏承霄汉渥恩浓。

[七言绝句]
卜室高垣桑柘边，空中来往尽飞仙。
似闻一举三千里，更待成功上九天。

[七言律诗]
凭高多是偶汍澜，红叶何堪照病颜。
万叠云山供远恨，一轩风物送秋寒。
背琴鹤客归松径，横笛牛童卧蓼滩。
独倚郡楼无限意，夕阳西迈水东边。

[五言律诗]
严山少平田，严俗稀惰民。
书生坐黄堂，肯诧硎刃新。
定以清净化，坐啸物自春。
绿野人荷锄，使君聊岸巾。

[七言律诗]
衲朝裌暮午衫单，始觉春归不再寒。
些子幽花三两亩，霎时啼鸟百千般。
世情落落全相背，诗律平平略放宽。
连日饮徒偶焉往，自炊香薤五盘餐。

[五言律诗]
万古须弥顶，尝于芥子看。
怜君作书窟，唤客筑诗坛。
默识眼界浄，忘忧心地宽。
老来同此味，广厦任高寒。

[七言绝句]
清明时候雨初足，白花满山明似玉。
十里春风睡眼中，小桃飘尽余新绿。

[七言绝句]
北江二月政春寒，初见桃花喜未残。
腊月潮州见桃李，元来不作好春看。

[五言律诗]
壶关方逆命，投袂起亲征。
虎旅聊攻伐，枭巢遽荡平。
天威清朔漠，仁泽被黎氓。
按节皇舆复，洋洋载颂声。

[七言律诗]
节遇中和景渐暄，自摩倦眼望前村。
雕锼花柳春无迹，沐浴山川雨有恩。
忆昔踏青终日醉，如今垂白几人存。
未应便作衰翁看，藉草犹堪倒一樽。

[五言律诗]
陶翁避暑者，容膝取易安。
贾生忧世患，晚乃悟达观。
出处等蘧庐，可作异致看。
胸中极空洞，流止亦鲵盘。

[五言律诗]
丈夫非无泪，不洒离别间。
仗劒对尊酒，耻为游子颜。
蝮蛇一螫手，壮士疾解腕。
所思在功名，离别何足叹。

[七言律诗]
还家未暇拂尘衣，携被重来趁落晖。
省户鸣驺久分散，宫槐栖鹊共翻飞。
周庐见月风霾静，斜汉横空星斗稀。
多病心身怯清禁，故山依约梦西归。

[五言律诗]
闲处春光淡，逢僧共采蒿。
曲盘山磴险，直上塔峰高。
风露侵衣冷，江湖送眼豪。
近年无隠者，空负数株桃。

[七言绝句]
夭桃穉柳恣春妍，镇日呼群嬉水边。
忽地上棚宣进入，祗承未惯怕争前。

[七言绝句]
嫁树裁花待上元，一灯明熖照山樊。
香炉下烟霞客，此夜皇州亦掩门。

[七言律诗]
风雨经旬怯倚阑，梅花折得就灯看。
有情应记去年别，无寐不禁清夜寒。
病起搘筇幽兴在，春迟载酒后期宽。
篱东数树尤奇绝，日遣蛮童候路干。

[五言律诗]
云根无底窦，或谓水通溟。
下瞰几千尺，高标第四名。
鬼题孤独字，剑沕属镂精。
翠秃青残处，黄州旧勒铭。

[七言绝句]
粲粲来禽已著花，芳根谁徙向天涯。
好寻青李相遮映，风味应同逸少家。

[五言律诗]
杖锡何来此，秋风已飒然。
雨荒深院菊，霜倒半池莲。
放逐宁违性，虚空不离禅。
相逢成夜宿，陇月向人圆。

[七言绝句]
讲余交翟转回廊，始觉深宫夏日长。
扬子江心空百炼，只将无逸鉴兴亡。

[七言律诗]
茫茫尘土欲安之，珍重吾人个处期。
绿野相随一藜杖，青山正对两茅茨。
自怜悾惚负平昔，尚敢婆娑临暮迟。
第恐阿戎犹喜仕，它时不与五君诗。

[七言绝句]
卓午从它火繖张，先生别有睡为乡。
竹床移徧两头冷，瓦枕翻来四面凉。

[五言律诗]
知君不寂寞，禅悦只空房。
书卷依经藏，吟声绕寺廊。
早霜貍面白，新酒菊花黄。
共此山家景，西峰隔夕阳。

[七言律诗]
交情弥岁竟匆匆，短棹归寻一亩宫。
塞责文书容我懒，及时杯酒頼君同。
披云峰顶城头月，揽秀堂前扇里风。
千里音书慰离索，莫言天远费鳞鸿。

[七言绝句]
两宫北狩未能归，岁岁愁看塞鴈飞。
马上勤劳天子诏，莫教霜霰拂龙衣。

[七言绝句]
汉武余威信未穷，单于来见未央宫。
如何运偶鸿嘉主，樊嫕宫中作女戎。

[七言绝句]
君行为觅清江宅，水竹依依自作邻。
问字未能从好事，一壶聊为乞诗陈。

[七言律诗]
向来羞作绕枝飞，刘表区区不足依。
索饭儿嗔郎罢出，画眉人约藁砧归。
食鱼底处容长铗，射虎今方尚短衣。
老缚一官行未得，羡君去采故山薇。

[七言绝句]
身边外物虽无语，事到中心自有分。
莫道山翁头似雪，心如剑戟气如云。

[七言绝句]
参天韶石有余奇，臣视金精吏武夷。
鴈荡天台疑可仆，瞿塘滟滪得非雌。

[七言绝句]
万个霜筠保岁寒，风枝轻戛玉琅玕。
何人重作翩翩赋，写出高标与谛看。

[七言绝句]
青林绿幄春归后，翠岫苍崖雨过初。
作意寻幽还得笑，随宜供客莫求余。

[七言律诗]
南湖寒食又今年，宿雨连朝洗旧烟。
竹叶酒边闲凿落，杏梢墙畔出秋千。
游欢殆类前生事，老态惟思白昼眠。
明日水边晴更好，只愁归思渺秦川。

[五言律诗]
山色远含空，苍茫泽国东。
海明先见日，江白逈闻风。
鸟道高原去，人烟小径通。
那知旧遗逸，不在五湖中。

[五言律诗]
我毒发于腰，君疮作于背。
君痛那可忍，我痛或可退。
清和清润时，晴雨在户外。
安得如前年，名胜一谈会。

[五言绝句]
细算人生事，彭殇共一筹。
与愁争底事，要尔作戈矛。

[五言律诗]
种杏三年实，种桃一载花。
花实固可乐，为农本桑麻。
功成不占地，改植常可夸。
要是农须学，作略自一家。

[七言绝句]
夔郡杨椿作状元，为文司权四十年。
推情贷活人无数，累积阴功感上天。

[七言律诗]
不雨珠，不雨玉，六月得雨真雨粟。
十年水旱食半菽，民伐桑柘卖黄犊。
去年小稔已食足，今年当得厌酒肉。
斯民醉饱定复哭，几人不见今年熟。

[五言律诗]
骎骎随日老，宁能问分阴。
波流固自远，云在初无心。
鸟声惊幽思，风徐快冲襟。
马卿苦病多，中怀天莫忱。

[七言律诗]
宾客相传无水厄，欣然脱屐上公堂。
涤烦疗渴名虽著，瘠气侵精暗有妨。
梦寐无忧眠可熟，清虚自积体尤强。
樵青竹里管何事，侧听杯行供暖汤。

[七言绝句]
弟兄相贼斁天伦，自古无如舜苦辛。
掩井捐阶危万死，不闻亲杀鼻亭神。

[七言绝句]
忆昔红蕉狼籍时，玉人携手泪沾衣。
今日芳心为谁展，天边怊怅未成归。

[七言律诗]
西北干戈猝未阑，苍生谁与破愁颜。
甫闻高议云台上，又见投身瘴海间。
天地十年氛雾暗，江湖万里鬓毛斑。
欲寻酩酊判豪饮，郊外旗亭半掩关。

[七言律诗]
草树欣欣暖律回，谢家池沼冻纹开。
晴天独向高台望，春色先从上苑来。
且待郢人歌白雪，莫听羌笛怨残梅。
乞逢休沐便须去，引满何曾诉玉杯。

[七言绝句]
闻𦶟炉香要决疑，不疑何用卜蓍龟。
圣人自有韦编在，进退存亡岂不知。

[五言律诗]
月皎风泠泠，长门次掖庭。
玉阶闻坠叶，罗幌见飞萤。
清露凝珠缀，流尘下翠屏。
妾心君未察，愁叹剧繁星。

[七言绝句]
先生旧日经行处，闻有寒枝笑晓林。
便倩东风吹雨去，急携藜杖与僧寻。

[七言律诗]
车辗轻雷会鄂君，口朱当在结慇懃。
心迷云雨回歌扇，羽散鸾皇转舞裙。
巾垫香醪方取乐，木飘霜叶忽离群。
羊毫写字无鱼寄，可问南归有戍军。

[五言律诗]
梦想苍龙阙，盘桓汝水滨。
郡侯偏爱客，秋雨更留人。
馔盛尝鲈鲙，樽空倒角巾。
羁愁不能遣，唯恐二毛新。

[七言绝句]
社鼠城狐何代无，乘时应也用工夫。
而今又有依凭者，辛苦从前作世儒。

[五言律诗]
秋堂雨更静，佳菊粲粲芳。
置酒延群公，掇英浮新黄。
心犹慕渊明，归来醉柴桑。
莫问车马之，去迹乱康庄。

[七言律诗]
几时闻唱凯旋歌，处处屯兵未倒戈。
天子只凭红斾壮，将军空恃紫髯多。
尸填汉水连荆阜，血染湘云接楚波。
莫问流离南越事，战余空有旧山河。

[五言绝句]
苒苒渭滨族，萧萧尘外姿。
如能乐封殖，何必醉中移。

[七言律诗]
寺压苍厓势欲倾，欢然西度为谁兴。
云随草树萦层岫，江浸楼台点万灯。
坐久不知身寂寞，梦回犹觉气轩腾。
思君城郭尘埃满，相逐寻闲亦未能。

[七言绝句]
相送长江风浪轻，尉仙真自好心情。
四更明月宿何处，鱼骨山前第一程。

[七言绝句]
海门山到富春山，碍石冲沙水几湾。
不是此江故盘屈，雪涛何得诧吴蛮。

[五言律诗]
懒慢多违俗，寻常倦作书。
分襟还许久，为况定何如。
鸿鴈秋风冷，梧桐夜雨疏。
相如病好否，何日过吾庐。

[七言绝句]
春夏交承红与绿，岁寒三友松与竹。
我是蟾宫老桂枝，独受上天风霜足。

[五言律诗]
一夜茅簷雨，晨兴乃尔凉。
禽鱼皆遂性，草木自吹香。
微润生琴荐，纤尘避笔床。
悠然北窗兴，真欲傲羲皇。

[七言律诗]
宿酲寂寞眠初起，春意阑珊日又斜。
劝我加餐因早笋，恨人休醉是残花。
闷吟工部新来句，渴饮毗陵远到茶。
兄弟东西官职冷，门前车马向谁家。

[五言律诗]
楚水清风生，扬舲泛月行。
荻洲寒露彩，雷岸曙潮声。
东道思才子，西人望客卿。
从来金谷集，相继有诗名。

[七言绝句]
游遍丹山与翠崖，新村渡口日西颓。
神仙有无不可问，欵乃数声归去来。

[五言律诗]
暮堂解罗衣，未洗别时泪。
燕子雨中归，春寒门已闭。
边城想如此，草色入湖地。
花前教小郎，已解识侯字。

[七言绝句]
逢花驻马尚多情，天不违人旋作晴。
不使近诗增纸价，得知春入凤凰城。

[七言律诗]
几宿春山逐陆郎，清明时节好烟光。
归穿细荇船头滑，醉踏残花屐齿香。
风急岭云飘迥野，雨余田水落方塘。
不堪吟罢东回首，满耳蛙声正夕阳。

[七言律诗]
促杼声繁萤影多，江边秋兴独难过。
云遮月桂几枝恨，烟罩渔舟一曲歌。
难世斯人虽隐遁，明时公道复如何。
陶家壁上精灵物，风雨未来终是梭。

[七言律诗]
泛溪深处暮山晴，乍脱尘埃耳目醒。
水面浮天相与碧，波心浸月两争明。
浅流碍石滩滩急，曲岸铺沙渚渚清。
人静夜阑舟未舣，微吟顾影不胜情。

[五言律诗]
新亭当绝岛，景物更清妍。
耳热风前酒，心澄水底天。
观鱼方有得，荐味肯烹鲜。
默坐吟春草，知君似惠连。

[七言律诗]
东君著意占残春，得得迟开亦有因。
曾与掖垣留故事，又来淮海伴词臣。
日烧红艳排千朵，风递清香满四邻。
更爱枝头弄金缕，异时相对掌丝纶。

[五言律诗]
役役依山水，何曾似问津。
断崖如避马，芳树欲留人。
日夕猿鸟伴，古今京洛尘。
一枝甘已失，辜负故园春。

[七言律诗]
人言我老是顽仙，坐隐纹枰不计年。
何用山廛分小大，直将壶峤比方圆。
争雄未羡七擒略，见事常输一着先。
好觅周郎云水外，红渠千顷藕如船。

[七言律诗]
招提未到只闻名，乘兴来游意最真。
出郭都无三十里，同行恰有两三人。
入门竹迳能明眼，随处禅房可著身。
莫怪山僧拙言语，十年已不踏红尘。

[七言律诗]
闲云泛淡水浮浮，秋色阴时刺眼愁。
十载未成三窟计，一身长带百年忧。
逢人语笑非良味，洒面尘埃岂自由。
望见故山归不得，小栏高槛更回头。

[七言律诗]
碧波三宿暂沿洄，豹尾双驱大旆开。
堂上谟成萧宰去，人间事少赤松来。
岩霖旧润为轩雨，醴曲余甘作宴醅。
下客无缘陪后乘，只应前席欠邹枚。

[五言律诗]
照不私毫发，波光上下浮。
明余到琴淡，清极入诗幽。
忽认江湖昼，浑疑天地秋。
闲云勿轻蔽，有客坐孤舟。

[七言绝句]
规模仍旧晋乾坤，遗恨于今失所尊。
庙食铁山精爽在，铸兵思欲定中原。

[七言律诗]
霏霏小雨酿梅黄，结束琴书底用忙。
已幸一春邻绛帐，祇今十日是端阳。
榴花照眼新篁翠，卢橘盈盘煮酒香。
天识主人留客意，故教归路滑羊肠。

[七言律诗]
月峡瞿塘云作顶，乱石峥嵘俗无井。
云安酤水奴仆悲，鱼复移居心力省。
白帝城西万竹蟠，接筒引水喉不干。
人生留滞生理难，斗水何直百忧宽。

[七言绝句]
卖龟船小漾漪涟，折得苹花亦当钱。
我自沧洲隔三载，此花风调只依然。

[七言律诗]
佳人何似似江梅，邂逅梅阴共举杯。
欲与溪山成胜话，却因风雨得空回。
新诗报我春乘兴，小径从今日扫埃。
自是衰迟愁独立，敢论名字望朋来。

[五言律诗]
泽园霜露晚，孤村烟火微。
本去官道远，自然人迹稀。
木落山尽出，钟鸣僧独归。
渔家闲似我，未夕闭柴扉。

[五言律诗]
爱此山中木，真能阅盛衰。
近从吾祖日，远至迺孙时。
往往多摧折，堂堂独保持。
何殊孔明柏，但乏少陵诗。

[七言律诗]
天上人间一树花，五年于此驻高牙。
不随红药矜春色，为爱霜筠耐岁华。
四塞风沈天籁寂，半庭月冷市尘赊。
临行更致平安祝，一炷清香十万家。

[七言律诗]
小雪纤纤洗霁色，新春冉冉入烧痕。
三千界现非佗物，百亿分身有妙门。
白云儿是青山用，青山父是白云根。
寄语白云数回首，青山免见瘦棱棱。

[七言绝句]
无数青莎绕玉阶，夕阳红浅过墙来。
西风莫道无情思，未放芙蓉取次开。

[五言律诗]
同是他乡客，分携二月初。
如何近流火，曾不寄来书。
夜雨青灯暗，晨风黄卷舒。
相思五字句，惠好莫相疎。

[七言律诗]
簦笠相随走路岐，一春不换旧征衣。
雨行山崦黄泥坂，夜扣田家白板扉。
身在乱蛙声里睡，心从化蝶梦中归。
乡书十寄九不达，天北天南鴈自飞。

[七言绝句]
儒生无力荷干戈，乱后篇章感慨多。
但拏笔头吟白雪，莫挑马箠渡黄河。

[五言律诗]
下江逢好春，入城赏新霁。
千花春有机，四望天无际。
老篙不语还，晦迹得少憇。
登览且穷探，岂顾跋涉滞。

[七言绝句]
病中心境两俱降，犹忆江湖白鸟双。
一夜雨声鸣纸瓦，听成飞雪打船窗。

[五言律诗]
耿耿河汉辉，中夜西南流。
牛女永相望，婉娈悲素秋。
安知乘槎翁，径出海外游。
天路或幽险，神仙非所求。

[七言绝句]
醉醒𫄨衣尚酒痕，空思清论卷涛澜。
一诗又得圆前梦，依约风花十二栏。

[五言绝句]
山水三池郡，平湖坞可园。
要成真吏隠，故作小桃源。

[七言绝句]
风格孤高却后时，夜来律管已灰吹。
无端红紫偷先发，未见琼瑶第一枝。

[五言律诗]
瓦盏茅柴浊，砖𬬻榾柮红。
味如饮醽醁，暖胜燎蒿蓬。
万种皆幻事，一真惟太空。
旧毡敷故絮，小合卧衰翁。

[五言律诗]
地偏人迹悄，月到小窗明。
鼓瑟希曾点，观书慨屈平。
物情闲里见，世事梦中更。
不著黄粱枕，虚名已自轻。

[七言绝句]
只凭信誓画山河，二十余年两国和。
解道渝盟甘踣国，若为轻信马韩哥。

[七言律诗]
雕堂从昔有恶客，酒尽不去仍复索。
欲留歌舞尽客意，风雨和更作三厄。
佳辰难得客更难，我穷无酒为君欢。
只欲泥行过白下，万一帘疏见一斑。

[七言绝句]
萧萧劲竹古君子，凛凛孤梅节妇人。
不作东风蝴蝶梦，短篱流水一家春。

[五言律诗]
万壑无定姿，胜处加风烟。
爱山亦尤物，常怵他人先。
凌厉矫云翮，酬酢含风蝉。
终日松路永，冲襟颇萧然。

[五言律诗]
今日日南至，吾门方寂然。
家贫轻过节，身老怯增年。
毕祭皆扶拜，分盘独早眠。
惟应探春梦，已绕镜湖边。

[五言律诗]
水涨池新满，山寒屋尽低。
愁多憎夜雨，睡少喜晨鸡。
社肉初分胙，春芜已再犁。
明朝寻父老，不怕蹋街泥。

[七言绝句]
银盘日日饱朱樱，不负归辕过两京。
身到江南梅未熟，故园风味梦关情。

[七言绝句]
计较思量未发机，风尘草动百般疑。
四棱塌地羞前事，烂了虚空也听伊。

[五言律诗]
一卧四十日，起来秋气深。
已甘长逝魄，还见旧交心。
撑拄筇犹重，枝梧力未任。
终将此形陋，归死故丘林。

[七言绝句]
𣃁地栽林自起坟，一灯精舍疏玄文。
诗成莫洒酒家壁，题徧青山题白云。

[七言律诗]
秉芳独向章泉老，四海儿童以字传。
特诏难更高士服，好诗多入贾人船。
行窝冷落熙宁后，放鹤风流景祐前。
一代典刑能几见，愿从几杖阅耆年。

[七言绝句]
公余几上诗书乱，事简庭中雁鹜休。
乞我新篇洗凡俗，萧萧风雨打窗秋。

[七言绝句]
际晚游人也合归，画船犹自弄斜晖。
西湖两岸千株柳，絮不因风暖自飞。

[五言律诗]
开门遣蛮童，买花供铜佛。
春风随花来，为我一披拂。
风和花气清，下帘休放出。
回施佛因果，供此老诗骨。

[五言律诗]
地远隔凡尘，因而此隠沦。
闲知云意度，清爱水精神。
蔬食聊充腹，麻衣足蔽身。
休嫌吾懒拙，懒拙廼吾真。

[七言律诗]
野店相依门向背，牧童对语岸东西。
草枯白见樵成径，木落红随叶入溪。
色有浅深峰远近，影无长短树高低。
眼前好句闲收拾，归到书窗却自题。

[五言绝句]
日望黄尖杪，今登白际巅。
千山皆委地，一臂独擎天。

[七言绝句]
唐帝惟珍阳羡茶，未尝百草不开花。
太平奉御穷佳异，建焙先春进露芽。

[七言律诗]
叠鼓鸣铙迎候新，军牙孑孑倚淮津。
聊应衣绣过乡曲，不作引章惊故人。
荻迸短芽淝水暖，荷浮圆叶漅湖春。
使君此去荣多少，犹是当年书剑身。

[七言律诗]
雁荡奇峰绝比伦，巍然森列应天文。
光联奎壁期公辅，名显瑶阶欲致君。
峻极冷擎中夜月，峥嵘突出半空云。
朝廷正尔需贤佐，光岳钟灵气未分。

[七言律诗]
病废壶觞懒废诗，渐参禅悦学希夷。
志非鸿鹄宁憎燕，路怯豺狼更畏貍。
节物匆匆愁里度，人情扰扰静中知。
已营二顷亲籉笠，何日三间看塈茨。

[五言律诗]
才具盍时用，拂衣俄去之。
善藏经世手，回施称家儿。
嬴博延陵恨，人琴子敬悲。
连年事如许，天道杳难知。

[五言律诗]
小隠寄幽谷，登临翠色中。
乱云低薄暮，片水静涵空。
往往游西崦，依依向北风。
清猿不可听，幽思更无穷。

[七言律诗]
秋风来从越天末，痛洗玻璃出明月。
云陴隠起玉龙眠，下有舂容万涛雪。
独茧之纶欹一叶，半酣老渔棹歌发。
客心寸许了无多，底事临风吹欲折。

[五言律诗]
与君别一世，忽见疑梦境。
感往双泪悬，华发各垂领。
青灯对白酒，相勖敦暮景。
别后诗逾佳，朗歌竟夜永。

[五言律诗]
香刹悬青磴，飞楼界碧空。
石门栖怖鸽，慈塔绕归鸿。
有法将心镜，无名属性通。
从来乐幽寂，寻觅未能穷。

[七言律诗]
一从说法雨华台，椶叶蕉花几度开。
春尽瀑泉犹溅雪，地幽篁竹亦生苔。
临溪洗钵青猿过，背石持经白鸟来。
笑指庭前双柏树，住庵时节手亲栽。

[七言律诗]
阶药留春逗晚寒，鬓丝敢傍脸霞丹。
肯分骑鹤红千叶，喜见盘龙绿一团。
妖格流传如有恨，狂香横出亦无端。
慇懃为换瓶中水，排比窗前两行安。

[七言绝句]
古柳堤边展化机，要人一饱便忘饥。
谁将夺食驱耕手，拚却良田种蒺藜。

[七言律诗]
万里风烟倚瘦藜，湘南曾自一登陴。
云崖知在宜山麓，水月传夸古洞奇。
四字丹书无梦见，千峰苍玉有谁诗。
门前系马松阴下，鸦背斜阳影屡移。

[七言绝句]
迥脱根尘始识尘，了无所得才真得。
堂堂独露本来光，越自南兮胡自北。

[七言律诗]
精详语议四门开，舒惨阳和意外裁。
远见风尘思往事，无穷日月去还来。
乐耶指趣归三体，周旋道理遍九垓。
贤圣人天常法则，卿云岭上白皑皑。

[七言绝句]
东晋王家在此溪，南朝树色隔窗低。
碑沈字灭昔人远，谷鸟犹向寒花啼。

[七言律诗]
汶山为郡数逢春，被诏还都岁又新。
惠政久通蛮徼外，怆怀初去蜀江滨。
邛崃古未兼忠孝，宣室今非访鬼神。
制御羌夷知有术，上前章牍为开陈。

[五言绝句]
独树临孤岸，横枝放浅花。
不须烦驿使，正耐雪斜斜。

[五言律诗]
物外不可必，相看一笑休。
好山终入手，堕甑懒回头。
知复何时见，聊为此日留。
定难瞒道眼，得丧两浮沤。

[七言绝句]
江头再遇笔屠生，共听去年江水声。
三副少多予自窘，一毫去取子能轻。

[五言律诗]
莫话诗中事，诗中难更无。
吟安一个字，撚断数茎须。
险觅天应闷，狂搜海亦枯。
不同文赋易，为著者之乎。

[五言律诗]
古刹号承天，规模阔万间。
寺中重有寺，山外更无山。
供佛香犹在，寻僧客亦闲。
渡淮难久驻，此去别阊关。

[五言律诗]
珍馆扫尘埃，宾阶余绿苔。
凉风知广厦，清唱急行杯。
修竹端藏日，交流静殷雷。
欢穷有余恨，不及壮年来。

[七言律诗]
少豪颇似括谈兵，老去方慙理未明。
窗下残书千遍读，卷中一字几回更。
撚髭人尽嗤吾拙，歃血谁当豫此盟。
肯啖菜根抄脱粟，许君十载共经营。

[七言绝句]
诸葛甘棠岁月深，霜皮黛色鬰沉沉。
尚垂清荫蜀国里，一树风霜千载心。

[七言律诗]
浮花眩眼朱成碧，关渠何事愁寂寂。
依旧渔竿入手来，老我江湖倦游客。
径须一醉抛青春，校量细故非高人。
茂弘雅量本不尔，几箑能障西风尘。

[七言律诗]
平湖秋水满拍拍，恰好三月桃花春。
所不同者一轮月，下上青镜奁寒银。
我来跨湖桥顶坐，月照水光光照我。
春暄那得抵秋清，自摘霜华餐露颗。

[五言绝句]
君到香山寺，探幽莫损神。
且寻风雅主，细看乐天真。

[七言绝句]
蟾影舞花真窈窕，江风吹竹是伦伶。
开壶日月欣浮白，放眼乾坤得倍青。

[七言绝句]
群儿欺老少陵穷，口燥唇干发漫冲。
颠沛须臾犹执礼，古来惟有一高共。

[七言绝句]
大象不游于兔径，针锋头上礼观音。
百尺竿头犹进步，十方沙界现全身。

[七言律诗]
降原陟𪩘敢嫌赊，风物元从僻处嘉。
晴日缓行果下马，春山初试雨前茶。
野桥潇洒泉如雪，石壁巉岩藓自花。
剩欲移居此中住，便依诗老作邻家。

[七言律诗]
衰翁大半白髭须，活到明年六十余。
未死须为治河说，此生难就赈饥书。
西庵共坐诸僧榻，南郭亲逢大使车。
记得偶同诗韵否，淮东使者亦嗟歔。

[七言律诗]
扬清歌，发皓齿，北方佳人东邻子。
且吟白纻停渌水，长袖拂面为君起。
寒云夜卷霜海空，胡风吹天飘塞鸿。
玉颜满堂乐未终，馆娃日落歌吹蒙。

[七言绝句]
谁将玉斧凿岚烟，放出团团白昼天。
自是天公恨盈缺，故开云月要长圆。

[五言律诗]
一叶寄津口，怒涛安可乘。
朝风占酒旆，夜爨乞渔灯。
牛渚逢新月，秦淮想结冰。
故人它夕梦，歌吹满金陵。

[五言律诗]
破腊春先到，微阴日易醺。
鸟声犹寂寂，木意已欣欣。
云起山分叠，风生水蹙纹。
断肠何处笛，偏向醉中闻。

[五言绝句]
前日神州尹，声华掩赵张。
春风长有待，难树是甘棠。

[七言律诗]
紫陌金堤映绮罗，游人处处动离歌。
阴移古戍迷荒草，花带残阳落远波。
台上少年吹白雪，楼中思妇敛青蛾。
殷勤攀折赠行客，此去关山雨雪多。

[五言律诗]
佛心开晦瞑，觉竹极融明。
实相自然见，客尘何处生。
铜瓶秋水净，草坐月华清。
不必曹溪去，穿云振锡行。

[五言律诗]
如此只如此，无聊酒一樽。
江山犹昨日，笳鼓又新元。
黑潦迷行路，黄埃入禁门。
皋亭山顶上，百万汉军屯。

[七言绝句]
辊底怒涛千丈雪，转空明月一天秋。
赠行莫道□□窖，历历君家拄杖头。

[七言律诗]
湘江之水青悠悠，沧江宛在江中流。
猗兰青青结幽思，杜若纷纷生远愁。
前湾瞥见一渔艇，何处飞来双白鸥。
帝子不归烟雨暮，参差吹断楚天秋。

[七言律诗]
潭潭大府坐真王，有子于今拥碧幢。
羽扇仁风辞霅水，熊幡和气满鄞江。
舞翻回雪随清吹，歌遏行云度美腔。
玉斝莫辞良夜饮，伫看星聚首吾邦。

[五言律诗]
叠鼓花前急，红旌竹外高。
惊飚分白羽，余响振乌号。
壮观倾春陌，讙声涌夜涛。
因兹刑礼俗，岂独事游遨。

[七言律诗]
山谷老子久不见，豫章诗人何许来。
章江未觉清彻骨，西山一带寒烟开。
文章明镜现诸相，句律蛰户惊春雷。
红炉劝坐且一醉，为我更赋扬州梅。

[七言绝句]
儿时爱书百事废，饭冷胾干呼不来。
一生被误终未醒，老作蠹鱼吁可哀。

[七言律诗]
贵公葬法妙蓍龟，眼力尤高异管窥。
先世曾从牧堂学，前身疑是涅槃师。
服寒食散方谁验，营土馒头计已迟。
我卜寝丘将斩草，重来莫负老人期。

[五言绝句]
通渠入小池，循除㶁㶁鸣。
群鱼忽悠然，过桥闻屐声。

[五言律诗]
别路吴将楚，离忧弟与兄。
断云惊晚吹，秋色满孤城。
信远鸿初下，乡遥月共明。
一枝栖未稳，回首望三京。

[五言律诗]
春近满鲁分，雨余堆汶河。
浓云映不尽，残照射来多。
高与天临县，闲临月上坡。
特开西北户，爱此鬰嵯峨。

[七言绝句]
慵中又少经过处，别后都无劝酒人。
不挈一壶相就醉，若为将老度残春。

[五言绝句]
维天降灵雨，而或惰不耛。
他时无敛穧，谁怜汝啼饥。

[五言律诗]
午时乘兴出，薄暮未能还。
高上烟中阁，平看雪后山。
委形群动里，任性一生间。
洛下多闲客，其中我最闲。

[五言律诗]
春来日渐赊，琴酒逐年华。
欲向文通迳，先游武子家。
池碧新流满，岩红落照斜。
兴阑情未尽，步步惜风花。

[七言绝句]
堕在虚凝一色边，完全头角不完全。
溪东西岸难收放，纯白何妨露地眠。

[七言绝句]
闻说登莱雪一尺，此中晴色更无云。
安得北风从海上，满天吹过玉纷纷。

[七言绝句]
寂寂南州少物华，有园池处只梅茶。
荔枝花发差平等，不问贫家富贵家。

[五言律诗]
昭公详汉律，求比礼三千。
刻敝深文息，寛平治德全。
芳猷宣辅弼，余庆茂忠贤。
方验来嘉瑞，仁矜理最先。

[五言律诗]
先正声猷在，诸贤竞挽推。
蚤年知振厉，中道惜裴回。
论建何老识，文词岂小才。
近来耆旧尽，徒与士生哀。

[七言绝句]
行路难，行路难，最难难是过台山。
唯有赵州公验正，昂头掉臂总闲闲。

[五言律诗]
近别溪山郡，忽过风雨村。
浊醪成共把，佳句得深论。
旧价真齐骆，新题复到元。
从今得还往，宁只问寒暄。

[五言律诗]
古郡邻江岭，公庭半薜萝。
府僚闲不入，山鸟静偏过。
睥睨临花柳，栏干枕芰荷。
麦秋今欲至，君听两岐歌。

[七言绝句]
彩绛缝囊海上舟，月团苍润紫烟浮。
集英殿里春风晚，分到并门想麦秋。

[七言律诗]
时难盆甑久无膻，梦寐何郎食万钱。
一脔乍惊肥羜美，五紽应喜敝裘全。
好从牛炙论莼菜，堪笑河鲀咏柳绵。
弹铗得鱼良不恶，先生何用鄙烹鲜。

[五言律诗]
鸾镜无由照，蛾眉岂忍看。
不知愁发换，空见隐龙蟠。
那惬红颜改，偏伤白日残。
今朝窥玉匣，双泪落阑干。

[五言律诗]
金色成千界，毫光独万缘。
堂名斯拟象，法眼示通圆。
座踞轩楹内，明观善恶前。
吾当除滞见，清信奉周旋。

[七言绝句]
两色桃花相映开，武陵移就小园栽。
玉环不奈蒲萄重，一半红潮玉脸来。

[五言律诗]
山中产灵药，四望清蔼蔼。
神僊久不逢，世上何人采。
桃源路岂遥，蓬莱非隔海。
惟有天地根，古今常独在。

[七言绝句]
去年巨野张狂澜，黄河水不到鱼山。
焦城有屋仲子筑，它日能来相往还。

[五言律诗]
客舍逢迎少，村居道路迷。
雨晴知虎过，烟暝有鸦啼。
轻薄看诸子，辛勤愧老妻。
人生真寄耳，巢燕亦添泥。

[五言律诗]
临杯忽泫然，非是恶离弦。
尘陌望松雪，我衰君少年。
幽僧曝山果，寒鹿守冰泉。
感物如有待，况依回也贤。

[五言律诗]
泽国今耆旧，于君见典刑。
居乡乘款段，生子得宁馨。
彩服供春酌，银章慰暮龄。
谁知云雾里，忽失少微星。

[五言绝句]
不作市朝客，甘为渔钓翁。
柴门危径断，犹喜一桥通。

[七言律诗]
眼明仍见大江浮，贪看青山倚柂楼。
落日鸡豚秋保社，轻风苹蓼晚汀洲。
长征倦马思夷路，不下惊鸥避急流。
亦有琅玕何所赠，漫歌平子侧身愁。

[七言绝句]
有花有酒有笙歌，其奈难逢亲故何。
近海饶风春足雨，白须太守闷时多。

[七言律诗]
六十家婆八十翁，此心无事便融融。
肉香韭甲磁盆内，蝶梦梅花纸帐中。
自有乾坤无俯仰，谁知否泰是穷通。
出门一笑春风阔，孤鹤横天忽自东。

[五言绝句]
一入经战场，白马不足数。
白马不敢嘶，春风在场圃。

[七言律诗]
为渠销瘦为渠愁，减却风流剩却羞。
得雨如投碧玉井，随风似堕绿珠楼。
医颊髓空无处觅，返魂香断为谁留。
此诗吟罢难消得，八十翁翁一笑休。

[五言绝句]
能返母万里，还荣父九原。
可怜帝有母，亦自待人言。

[五言律诗]
阁下灯前梦，巴南城里游。
觅花来渡口，寻寺到山头。
江色分明绿，猨声依旧愁。
禁钟惊睡觉，唯不上东楼。

[七言绝句]
松碧涵风清度曲，梅黄过雨密留阴。
翠寒堂上全无暑，定起人间扇暍心。

[七言律诗]
十里涟漪陆瑁湖，一亭幽绝重先居。
云根数朵排青闼，泉沫双流溅绿裾。
竹锁断桥飞雁鹜，荷侵凉槛荫龟鱼。
洛园还许人同乐，时向林间望小车。

[五言绝句]
去国三千里，携家四十程。
云岩暂投宿，聊使梦魂清。

[七言律诗]
人生六十已为衰，况我颓龄及耄期。
对酒尚如年少日，爱书不减布衣时。
远游每动辞家兴，大药方从出世师。
但向青编观曩事，英雄何代不儿嬉。

[七言绝句]
秋菊何尝委片英，都缘气韵禀清宁。
欲将此意灵均道，只恐灵均唤不醒。

[五言律诗]
拜书辞玉帐，万里劒关长。
新马杏花色，绿袍春草香。
一身朝玉陛，几日过铜梁。
莫恋炉边醉，僊宫待侍郎。

[七言绝句]
高拂危楼低拂尘，灞桥攀折一何频。
思量却是无情树，不解迎人只送人。

[五言律诗]
平生祖豫州，白首起大事。
东门长啸儿，为逊一头地。
何哉戴若思，中道奋螳臂。
豪杰事垂成，今古为短气。

[五言律诗]
夏雨下如绳，虚廊减鬰蒸。
溅琴移榻避，添砚就簷承。
暗喜同田父，闲听共野僧。
苦吟题壁上，欲改更慵能。

[七言律诗]
吴兴太守也堪怜，十日斋厨九不烟。
索漠清怀寒食夜，颠狂风雨落花天。
流鶑百啭还求友，化鹤重来不是僊。
待得麦秋民足食，君恩万一许归田。

[五言绝句]
南浦随花去，回舟路已迷。
暗香无处觅，日落板桥西。

[五言律诗]
昔子青青佩，重逢怪衲衣。
樊笼留不住，云水静相依。
习气余诗句，枯禅堕佛机。
东湖自尘外，还带夕阳归。

[七言绝句]
拈得须弥第一槌，铜头铁额岂容伊。
盐梅舟楫并霖雨，不是斯人更是谁。

[七言绝句]
银钉未彻碧纱窗，秋入楼心送断肠。
谁念缬花帘不卷，簷前收下玉玎珰。

[七言律诗]
填空密雪借风威，深闭蓬窗昼掩扉。
待学仙人乘鹤驾，未容寒士泣牛衣。
连篇妙语千金重，满合黄柑数寸围。
细酌清樽酬夜月，更看庭树作花飞。

[七言律诗]
适辞乡邑入平川，春恼轻寒未禁烟。
金印此时交大府，银袍当日接英躔。
清衷正渴摅贤蕴，窳质前知在化甄。
衰病早期还旧里，不循公迹住三年。

[五言绝句]
沐浴无他术，休寻卯酉中。
困眠饥吃饭，无日不春风。

[七言绝句]
已作南山半月留，欲行更复待新秋。
不知几日潮当发，可及沙头一醉不。

[七言绝句]
闻有山岩即去寻，亦跻云外入松阴。
虽然未是洞中境，且异人间名利心。

[七言绝句]
秋霁涛江气象宽，龙山亭耸凭云端。
老僧欲快吾心目，旋剪当轩竹数竿。

[七言律诗]
峥嵘梵阁碍银潢，且对畦衣问马王。
落日断云连楚粤，缺钟坏像杂梁唐。
英豪已往雄图歇，栋宇犹存古意荒。
惆怅石湖题柱在，倚栏无句独凄凉。

[七言绝句]
胡麻饼样学京都，面脆油香新出炉。
寄与饥馋杨大使，尝看得似辅兴无。

[七言绝句]
曈眬瑞日照觚棱，溶曳祥烟远栋甍。
松桧雅知人趣尚，风来偏作步虚声。

[七言绝句]
昭阳殿里醉含情，三十六宫颜色轻。
几向春风怜薄命，少陵诗史不书名。

[七言律诗]
信马春风踏软沙，晴郊芳意接京华。
绿垂波面官桥柳，红出墙头御苑花。
莫问年光侵老境，且拚日醉送生涯。
归鞭犹恐严城隔，那得行人不念家。

[五言律诗]
慈惠闺门浃，清真意不私。
台臣有贤操，母德是吾师。
家近青乌卜，名传黄绢碑。
冯勤终贵宠，他日岂胜悲。

[七言绝句]
岩花消息晚来风，透出长林万万重。
一句好诗拈不出，乾坤都属广寒宫。

[五言律诗]
唐刻文虽泐，梁时寺可稽。
已无金布地，犹有宝名溪。
水媚珠生浦，云低篆绕畦。
夜遥僧定起，璧月在璇题。

[七言律诗]
秃笔戏扫凡马空，人间始识天廐龙。
山城逼窄那得有，注目万里生长风。
奚官缓牵紫丝鞚，好头不著黄金笼。
时平诸番尽入贡，此是玉花于阗骢。

[五言律诗]
白阁峰头雪，城中望亦寒。
高僧多默坐，清夜到明看。
世上无诸苦，林间只一飡。
尝闻南北教，所得比师难。

[七言律诗]
云间踏白看缠旗，莫忘西湖把酒时。
梦里吴山连越峤，樽前羌妇杂胡儿。
夕烽过后人初醉，春雁来时雪未滋。
为问从军真乐不，书来粗遣故人知。

[七言律诗]
朏魄双交气候新，古今为乐属兹辰。
兰堂坐上皆豪逸，韦曲水边多丽人。
顾我未能真免俗，邀宾聊复共行春。
却因游豫思民事，检校城东白虎津。

[七言律诗]
卖花人憩小楼前，买几枝看日典钱。
诗向梦中频□□，□才醉后便如仙。
贫闲略比陶元亮，老寿将过白乐天。
□□定为林下计，严滩西向练溪船。

[五言律诗]
少陵古诗伯，未必真豪人。
胡为冷炙辱，自分潜悲辛。
莫倚善题赋，未悟严武嗔。
徒言磊落士，不肯异其身。

[五言律诗]
旅程看驿道，西去兴何如。
南国秋霖后，斜阳树影疏。
野光飞翠羽，溪艶照红蕖。
好去朝端客，人争草荐书。

[七言律诗]
剑气寒髙倚暮空，男儿日月鏁心胸。
莫藏牙爪同痴虎，好召风雷起卧龙。
旧说王侯无世种，古尝富贵及耕佣。
须将大道为奇遇，莫踏人间龌龊踪。

[七言绝句]
至乐纷华苦未真，至游无朕亦无身。
细看浮世多尘坌，如我得归能几人。

[五言律诗]
结交恨不早，天意非人谋。
论文一樽酒，邂逅古虞州。
我尝评其人，请从前辈求。
纷纷此薄俗，定将谁与俦。

[七言绝句]
人道归云未足夸，洪羊石乳更谽谺。
连环入梦难纡轸，回首西风又日斜。

[七言律诗]
大抵人生乐故居，山川况复汉南都。
别来坟墓有宿草，归去田园多绿芜。
银印莫羞双鬓白，锦衣兼照两轓朱。
西垣衰病无憀客，空羡此行歌袴襦。

[七言律诗]
五十八翁方有后，静思堪喜亦堪嗟。
一珠甚小还惭蚌，八子虽多不羡鸦。
秋月晚生丹桂实，春风新长紫兰芽。
持桮祝愿无他语，慎勿顽愚似汝爷。

[七言绝句]
参闻吾道无心语，只在当时一唯间。
多学反嗟疑子贡，望云犹隔数重关。

[七言律诗]
乡党名卿有几人，如公学术两离伦。
贡金政告忠嘉旧，春草诗传语句新。
北虏使华中昨好，西岑野色近来亲。
忍观封鬣珉冈地，蕴我东朝法从臣。

[五言律诗]
淮水入吴深，乘流住到今。
石幢寒日影，铁塔夜风吟。
举世无知己，惟公识此心。
朝来惠新作，三叹有余音。

[五言律诗]
中间李建州，夏汭偶同游。
顾我论佳句，推君最上流。
九霄无鹤板，双鬓老渔舟。
世难方如此，何当浣旅愁。

[七言绝句]
奚囊金勒逗春行，醉咏归来陇月生。
折得生香浑懒向，断簪零珥任纵横。

[五言律诗]
一瓶离日外，行指赤城中。
去自重云下，来从积水东。
攀萝跻石径，挂锡憩松风。
回首鸡林道，唯应梦想通。

[七言律诗]
昔年床下拜庞公，数树梅花一亩宫。
寂寞吟情头尽鹤，摧颓病骨气如虹。
祇今有子能传业，谁念无钱解送终。
千古幽扃邻牧惰，遥怜环珮月明中。

[五言律诗]
忽忽复悠悠，频惊岁月遒。
若无船贮酒，将奈斛量愁。
列炬燕宫夜，呼鹰汉庙秋。
凋年莫多感，梦境付沧洲。

[七言绝句]
极知云月浩无边，所恨舂容欠大篇。
宵立我犹嫌俗士，形臞尔可配儒仙。

[五言律诗]
冷艳天然白，寒香分外清。
稍惊春色早，又唤客愁生。
待索巡簷笑，嫌闻出塞声。
园林多少树，见尔眼偏明。

[七言律诗]
杰峰秀岭竞崔巍，缓引篮舁不用催。
一径灵虚飞鸟上，四围春色画屏开。
鹿门未有携家便，雁荡何妨筑室来。
已上封章乞闲散，勿令俗驾却轻回。

[七言绝句]
病骨秋臞怯暮清，凉风偷带北风轻。
迎寒窗隔重糊遍，只放书边数眼明。

[七言绝句]
圣世休祥见景星，曾闻瑞日庆云生。
羽人中夜来朝斗，透过松梢一点明。

[七言律诗]
欲明天色白漫漫，打叶穿帘雪未干。
薄落堦前人踏尽，差池树里鸟衔残。
旋销迎暖沾墙少，斜舞遮春到地难。
劳动更裁新样绮，红灯一夜剪刀寒。

[七言律诗]
长风清洒翳天尘，捧出重光耀世轮。
龙衮未温当扆坐，凤书先轸向隅人。
一缄符命来差缓，四尺先坟梦已频。
衰老将何报明主，雪霜柯干艸莱身。

[七言绝句]
举家自杀尽忠臣，面仰青天哭断声。
听得北人歌里唱，潭州城是铁州城。

[五言绝句]
西窗萱草藂，昔是何人种。
移向北堂前，诸孙时遶弄。

[五言律诗]
豫章富人物，山谷人中豪。
虽从老坡来，颇服舂陵高。
泰和善鼓琴，涪水不拟骚。
安知百世士，于此还一遭。

[七言律诗]
忽闻疏雨滴林梢，起看油云满四郊。
行蚁君臣初徙穴，鸣鸠夫妇正争巢。
筑陂处处移新稻，乘屋家家补破茆。
堪笑此翁惟美睡，孝先便腹任讥嘲。

[七言律诗]
逐客新年偶叹嗟，海南风物异中华。
溪边赤足多蛮女，门外青帘尽酒家。
庭院秋深时有燕，园林春半已无花。
堆盘荔子如冰雪，惟此堪将北地夸。

[七言律诗]
万钧笔力等闲扛，占断溪山福已庞。
扑鼻寒梅香树树，照人新酿绿缸缸。
大严浄社谁投足，小恕诗坛肯纳降。
莫为不侯空叹息，将军才气自无双。

[五言律诗]
送君北岗上，举酒歌黄鹄。
黄鹄去何高，天池待栖宿。
宁复恋江湖，聊兹混鸡鹜。
晖晖振羽裳，不羡渊明菊。

[五言绝句]
罨蔼前林暗，遥知暮气生。
渐向山门近，应闻钟已鸣。

[五言律诗]
楚色笼青草，秋风洗洞庭。
夕霏生水寺，初月尽云汀。
櫂响来空阔，渔歌发杳冥。
欲浮阑下艇，一到斗牛星。

[七言绝句]
火孕金英眇未抽，学吟先报短檠秋。
傍窗褭褭清如缕，明日西风一样愁。

[七言绝句]
一生坐与蛇添足，万事不如龟缩头。
亦笑军持太多事，孤桐自了月明秋。

[七言绝句]
玉虹翠浪雪堂诗，底事山光晓独奇。
看取阴云都卷处，直须天下大明时。

[七言律诗]
自为云山作主人，更邀麋鹿作比邻。
一斋一粥今禅伯，无姓无名古逸民。
尽了委缘心似水，未捐习气笔如神。
丐师石上菖蒲节，要度人间八十春。

[七言绝句]
唇上碧斑宾豹博，舌头当的帝都丁。
频呼小玉元无事，只要檀郎认得声。

[七言绝句]
行门赞唱似吹笙，号诺连珠绕禁城。
五使按临严柝静，夜深初听警场声。

[七言律诗]
儿女传观省见稀，病身聊复借光辉。
莫嫌憔悴沈腰瘦，且喜间关秦璧归。
不是典来还酒债，亦非将去换蓑衣。
尘鱼甑釜时相阨，微汝谁能为解围。

[七言绝句]
井花湔手宝香焚，一念何曾隔紫清。
半夜瓦沟飞急响，化工元不吝生成。

[七言绝句]
春蚕丝尽即生蛾，秋燕雏成不泥窠。
山雉经时藏窟穴，也能龙化入烟波。

[五言律诗]
天寒松柏青，厩闲骥骥老。
潇洒竹窗前，超然鸣以道。
惟有岩上月，时来伴幽讨。
兹意不可忘，还将拾残稿。

[七言绝句]
寂寂书堂秋夜凉，一编心画一炉香。
弟兄动是经年别，羞见天边有雁行。

[七言绝句]
束书旧隠棋岩下，惯碾春风傲北窗。
唤起□生尘土梦，頼君圭璧一双双。

[七言绝句]
今日云归恰喜晴，小池忽见水纹生。
窗昏又辍雠书课，卧听萧萧打叶声。

[五言律诗]
山中何所有，一味静难名。
暗谷流泉响，疏林落叶声。
夜深寒月白，霜重晓钟清。
早出松间路，衣裘空翠凝。

[五言律诗]
万里西征路，同君汗漫期。
吴歈花里曲，楚些菊边词。
问学千鸡跖，功名五羖皮。
目前姑置此，多办峡江诗。

[五言律诗]
谩足百金产，难忘九族贫。
粢盛肃先祀，币帛荐佳宾。
月耿三秋夜，风回九陌春。
亲朋一樽酒，无复见斯人。

[七言律诗]
灵源独耀脱根尘，岂论空身与色身。
若论有无宁见法，须知开悟不因人。
病瘖得味难形语，走饿还家忽忘贫。
薪火相交多少险，烦师与众指迷津。

[七言律诗]
白公枉识郭虚舟，刘李飞符袒剑裘。
兴轶壶中身混世，气酣酒里意横秋。
运调朱凤啄白石，耕莳金钱掣牯牛。
赤子返真标指妙，阿伽陀药肯言不。

[七言律诗]
沙平雪漫水涵空，路入千岩紫翠中。
村远微明渔舍火，楼高斜矗酒旗风。
可怜方外狂司马，来伴田中一秃翁。
南北相望三十载，心期不改断金同。

[五言绝句]
万里唯将我，回观更有谁。
初无卓锥地，今日更无锥。

[七言绝句]
瀑雨霏霏湿翠岚，来从天半许谁探。
凌空踏尽崚嶒石，始到峰头第一潭。

[七言绝句]
驿使相看合寄梅，日边消息几时回。
平生所积故已厚，九万不须风更培。

[七言律诗]
先生读易注参同，筑室云山第几重。
昔遇壶丘疑见怪，今于老子信犹龙。
方灵有物司丹灶，符验无妖血剑锋。
只恐欲藏藏未得，世人往往或知踪。

[七言绝句]
柳影人家燕子飞，东风落絮罥游丝。
欲题崔护桃花句，惆怅春深子满枝。

[七言律诗]
一回舣舰一翛然，境界非凡人是仙。
山是平沉眠吐月，江如倒激仰吞天。
宜州乃事一朝去，快阁之诗千古传。
正恐痴儿小痴耳，大痴身自与名全。

[七言绝句]
虫思庭莎白露天，微风吹竹晓凄然。
今来始悟朝回客，暗写归心向石泉。

[七言绝句]
几年精爽尚依依，水旱只须来祷祠。
劝汝乡人宜善事，祀时同唱竹枝辞。

[五言律诗]
古星昏晓中，寒暑已不疑。
田家更置漏，寸晷亦欲知。
汗与水俱滴，身随阴屡移。
谁当哀此劳，往往夺其时。

[五言律诗]
小艇冲湖过，幽亭枕水虚。
风来荷气外，人在木阴余。
湿印开新酒，长茭族贯鱼。
遥看鹤归处，便是谪仙居。

[七言律诗]
芦苇周遭旧楮糊，就中穴地砌砖炉。
儒酸官冷浑相称，草卧毡眠本不拘。
窗外十分西日照，帘间半点北风无。
一瓶雪水煎茶熟，清气真能压武夫。

[七言绝句]
西来白水满南池，走马池边日暮时。
桥底荷花无限思，清香乞与路人知。

[七言律诗]
高轩相约访柴关，潇洒如君会合难。
雨径偕行穿履湿，风亭久伫袷衣寒。
百忙好向闲中息，万动宜当静处看。
公暇再来应不倦，东篱金蕊未凋残。

[五言律诗]
滕阁昔曾游，今无槛外楼。
远山连树合，尽日对江流。
古石空存记，骚人易感愁。
夜深歌酒处，灯火灿渔舟。

[五言律诗]
日与圣贤居，其中乐有余。
但存三寸舌，读尽五车书。
学问胜金璧，功名特土苴。
先当分义利，毋作小人儒。

[七言律诗]
楼外烟波渺去鸿，楼头庐阜翠摩空。
故知造物铺张巧，不费丹青点染工。
赤壁江山横夜月，辋川庭馆卧秋风。
祇今满地无图画，尽在西湾杳霭中。

[五言律诗]
吉日初成晦，方塘遍是春。
落花迎二月，芳树历三旬。
公子能留客，巫阳好解神。
夜还何虑暗，秉烛向城𬮱。

[七言律诗]
别离底处最堪怜，君上吴船我蜀船。
从此相思真万里，重来何止又三年。
司州刺史髭如戟，国子先生瘦似椽。
二子有情须问讯，为言重九向西川。

[七言绝句]
岂独西坊来往频，偷闲处处作游人。
衡门虽是栖迟地，不可终朝鏁老身。

[七言律诗]
谁裁婺女轻罗段，我有并州快剪刀。
色似山丹殊少肉，形如石竹亦多毫。
臙脂初褪黄先露，蝴蝶才成翅未高。
欲向小窗成扇面，世无陶缜倩谁描。

[七言绝句]
荷花十丈出尘埃，鸥鸟双飞近酒杯。
雨霁黄云收拾尽，青山还会逐人来。

[七言绝句]
桂棹青溪夜泊船，胡床歇马坐江边。
一声笛罢不知处，两不交谈意已传。

[七言律诗]
能以功成疎宠位，不将心赏负云霞。
林间客散孙弘阁，城上山宜绮季家。
蝴蝶晴连池岸草，黄鹂晚出柳园花。
日陪鲤也趋文苑，谁道门生隔绛纱。

[五言律诗]
步来禅榻畔，凉气逼团蒲。
花雨檐前乱，茶烟竹下孤。
乘闲携画卷，习静对香罏。
到此忽终日，浮生一事无。

[七言绝句]
李花半落雪成堆，末后桃花陆续开。
白锦地衣红锦障，侵晨供张等侬来。

[五言律诗]
径穿荒草入，门向断河开。
不是君居此，应无人到来。
种花逢雨活，接树待春回。
冷笑求名者，衣间有俗埃。

[五言绝句]
乾坤用九六，义例析为三。
朱子申欧说，开编请细探。

[七言律诗]
浮生真是寄邮亭，短鬓匆匆失故青。
睡少始知愁有力，病增方叹药无灵。
谋生懒似逢秋燕，访旧疏于欲旦星。
自笑若为销此恨，浊醪聊复倒余瓶。

[七言律诗]
武陵节钺控湘西，通守仍兼把一麾。
玉帐静谈千里月，铜符遥镇五溪夷。
漂流欲识荆州面，饥渇正如桑下儿。
仰止门墙诉羁旅，穷愁那复有佳词。

[五言律诗]
秋野连云静，三吴稻熟时。
风江客帆疾，晴野雁行迟。
草木霜天晚，山川泽国卑。
宣城不负汝，好继谢公诗。

[七言绝句]
翻手飞帘拗作晴，重重放出锦溪春。
东君于我故青眼，天地中间有此人。

[七言律诗]
绿涨春波到白苹，高怀宁便忆鲈莼。
缘谁一笑理归棹，为我千岩访古人。
已狎风波浮宦海，可能霄汉隔通津。
割鸡却叹非吾事，况是劳观亦损神。

[七言律诗]
地远城东得得来，正如湖畔共含杯。
眼中故旧青常在，鬓上光阴绿不回。
归去汴桥三鼓月，相思梁苑一枝梅。
我闲时欲寻君醉，为备芎醪更满罍。

[七言绝句]
曾解征衣寄草堂，枕边泉石自生凉。
休论仙诀能延寿，𫏐得身闲梦亦长。

[七言绝句]
舟船摇摇大巫前，松间丝萝望缠绵。
屏风角转恰匝背，心在山头人倚船。

[五言律诗]
一百七十里，我行谁谓赊。
期年初去国，度宿即还家。
事似谈春梦，身如寄客槎。
石帆村好在，重理旧桑麻。

[七言绝句]
濯缨人去水空寒，事属明时欲问难。
日暮客归园馆闭，鹭鸶飞上石棋盘。

[七言绝句]
泉泓石蟹如乌头，一种为类太微生。
此地逢君宜见假，才方入手便横行。

[五言律诗]
日昊身犹健，居闲道更优。
庭栽兰九畹，户种橘千头。
惠施曾无倦，阴功祗自修。
荀裴门户壮，他日振余休。

[七言绝句]
十年骑鹤梦悠悠，天地无情白髪愁。
归到咸阳还似客，几回肠断望并州。

[七言律诗]
圆沙有此隠君子，短褐枯筇自一丘。
安乐窝中宽宇宙，逍遥游处眇公侯。
逢人皆喜一无忤，于世何求百不忧。
种德已深天必报，大儿玉立最清修。

[七言绝句]
汉武西池宴未归，霞妃粲粲弄春机。
靓粧似怕东风笑，尽换宫罗五品衣。

[五言律诗]
策杖度溪桥，云深步数劳。
青猿吟岭际，白鹤坐松梢。
天外浮烟远，山根野水交。
自缘名利系，好此结蓬茆。

[七言律诗]
霜盘玉隐倒团金，迥水秋天碧夜侵。
光掩半扉寒夜永，影分疏竹翠轩深。
长空远岫归云卷，古木髙风浥露沉。
凉袂客愁应梦楚，长城晓角夜悲吟。

[五言律诗]
初喜花明炬，还愁柳堕绵。
时须杯里物，聊费杖头钱。
天上足官府，人间有地仙。
却惭营道嬾，浑似逆风船。

[七言律诗]
岁暮寒风易中人，对床谁与话情真。
平生知我无如子，此度相看又隔旬。
世味惯看如嚼蜡，寒窗痴坐正痴尘。
只今便拟高轩过，饮水毋嫌仲叔贫。

[七言律诗]
昭回于天垂英光，跨颉历籀化大荒。
烟华淡浓动彷徉，一噫万古称天章。
鸾夸虬引鹄序翔，洞天九九通辽阳。
茫茫十二小劫长，玺完神诃命黻藏。

[五言律诗]
闭门同隐士，不出动经时。
静阅王维画，闲翻褚胤棋。
落泉当户急，残月下窗迟。
却想从来意，谯周亦自嗤。

[五言律诗]
晚日下前村，呼儿候荜门。
屡惊邻犬吠，频问路人言。
准拟繙诗卷，经营置酒尊。
此怀无与共，愁坐虱空扪。

[七言绝句]
秋霜阁下水潺潺，一片清泉漱玉寒。
试把尘襟来此濯，要看披腹吐琅玕。

[七言绝句]
云堦月地一相过，未抵经年别恨多。
最恨明朝洗车雨，不教回脚渡天河。

[七言绝句]
枚叟邹生笑语同，莫嗟江上听秋风。
君看逐客思乡处，犹在图山更向东。

[七言律诗]
一桥夭矫界双湖，野径沿流到佛庐。
石塔残灯犹闪烁，相家乔木已萧疏。
苔封古井晴逾滑，骨冷荒山草不除。
长水法师痴□甚，□根人定欲何如。

[七言绝句]
闷来无处可思量，旋下金堦旋忆床。
收得山丹红蘂粉，镜前洗却麝香黄。

[七言绝句]
远送来禽我独无，后来才得两三株。
隐园野处花难比，祇恐人评棣萼图。

[五言绝句]
差入栴檀林，自古只公选。
迺知天定时，丹成骨自换。

[七言绝句]
长道相思苦不开，故从百里泛舟来。
如何不见稽山老，却道心因兴尽回。

[七言律诗]
年年佳节歌式微，秋浦片帆还欲飞。
万里蜀魂思远道，九歌楚调送将归。
杯中山影分秋色，木末江光借夕晖。
细撚黄花一枝尽，霏霏金屑满征衣。

[七言律诗]
中庸日用脚根实，动静天机眼力亲。
未月凤筩钟地统，戌年麟跋纪生辰。
身名宿世陈忠肃，眉寿他年范景仁。
福禄近来贤否共，欲将斯道觉斯民。

[七言绝句]
三峰晴晓碧相挨，仙掌分明出雾开。
莫向巍峩衒高手，也曾先得桂枝来。

[七言律诗]
枉费山公席上珍，看书转忆笑言亲。
旧时香积厨中饭，新得金莲社里人。
传语簿书聊借日，寄声风雨莫催春。
须容饱饫先生馔，可便闲防异姓宾。

[七言律诗]
秋深客棹倚吴头，喜见江乡素月浮。
水墨画成洲渚远，神仙宅尽水云幽。
心闲最与趣相会，句拙常怜景莫收。
多少楼台罗绮席，未知真是赏中秋。

[五言绝句]
堆山积岳来，一一尽尘埃。
更拟论玄妙，冰消解瓦摧。

[五言律诗]
离宫今作寺，往事日荒芜。
越女承恩宠，吴王失霸图。
屧廊斜带岭，香径直通湖。
莫上琴台望，风烟满旧都。

[五言绝句]
心起五湖兴，身轻一叶舟。
个中风雨夜，不用转船头。

[五言律诗]
兀坐窗牖寂，桐叶掷瓦响。
哀弹动秋听，远寄劳夜想。
担荷几踣面，自求不盈掌。
未跃且自固，欲高又谁奖。

[五言律诗]
野水开冰出，山云带雨行。
白鸥乘晓泛，黄犊试春耕。
地僻民风古，年丰米价平。
村居自潇洒，况有读书声。

[七言绝句]
秋空如水莫留尘，脚底千峰翠浪奔。
未暇与君游八表，且当索酒赋鹍鹏。

[七言律诗]
半岁无书界我胸，短蓬念汝过残冬。
官情但可京口酒，客梦应随浮玉钟。
弃纵向来缘底事，妍粧今日为谁容。
书来賸喜归期近，伴我清吟倚老松。

[五言律诗]
降伏吾心法，无如去外魔。
苦吟诗愈拙，著意字犹讹。
荏苒青衫旧，消磨白发多。
不才为世弃，徒自咏卷阿。

[七言律诗]
聊向空山避世喧，数椽茅屋锁苔钱。
怕逢俗客慵开户，欣慕前贤愿执鞭。
已见二毛真老矣，幸存三径盍终焉。
细思万计惟闲好，敢为浮名误百年。

[七言绝句]
长沙太傅便叹息，华州司功辄发狂。
持此身心上天去，更无可答万夫望。

[七言律诗]
故旧相逢三两家，爱君兄弟有声华。
文辉锦彩珠垂露，逸兴江天绮散霞。
美玉自矜频献璞，真金难与细披沙。
终须撰取新诗品，更比芙蓉出水花。

[七言绝句]
父老偏怜最小官，晚来争借寿诗看。
般门尽说难挥斧，句法丁宁子细安。

[七言律诗]
久欲谋归力不任，浮云踪迹谩巢林。
功名未入屠龙手，贫贱常怀买鹤心。
月下开门微雨过，楼头闻笛二更深。
世间万事俱陈迹，空倚西风阅古今。

[七言绝句]
林花不逐岁寒凋，半岭烟光媚远霄。
须信仙家风景好，四时峰岫紫岧嶤。

[五言律诗]
居士一丘壑，深衣折角巾。
谁曾令子见，忽漫写吾真。
更不游方外，于何顿若人。
呼儿一笑看，下笔可能亲。

[五言律诗]
林沼春归后，幽芳日益添。
芭蕉翠羽扇，芦笋碧牙签。
薄霭笼夷迳，微波荡曲簷。
主人山野性，杖屦此无厌。

[五言律诗]
蓄纳深无际，凭临势易高。
青春关气象，白日散风涛。
有野张轩乐，何人续楚骚。
古来川浸在，闲却汉阴槹。

[七言绝句]
何事苍苔数点红，晓来花片落春风。
可怜春色兼花尽，今古此情无处穷。

[七言绝句]
高下钟声一听闻，林梢落月乱纷纷。
忽来眼底诗无数，颇念高人与细分。

[五言律诗]
双鱼书不至，江上又空还。
芳草去时路，暮云何处山。
吟床花片积，钓石藓痕斑。
惟有思君梦，迢迢夜度关。

[五言律诗]
昔读先生传，埋铭属鄙文。
里门经岁别，人事一朝分。
宿诺成虚语，遗言忍重闻。
伤心吟楚些，知我不欺君。

[五言绝句]
会合惜日短，别离愁夜长。
人老爱吾庐，客归悲故乡。

[七言绝句]
宦途憔悴雪生头，家计相牵未得休。
红寥白苹消息断，旧溪烟月负渔舟。

[七言律诗]
玉林散策才亭午，九曲流觞对偃松。
脱尽皮肤见真实，卧看桃李竞丰容。
上方细看锥沙刻，丈室连浇玉乳浓。
蜀客相逢天万里，不妨暖酌小玲珑。

[五言律诗]
古寺临坛久，松间别起堂。
看添浴佛水，自合读经香。
爱养无家客，多传得效方。
过斋长不出，坐卧一绳床。

[七言绝句]
刚然隔断太虚空，缝罅浑无拶不通。
顽钝碓夫觑不破，倩人书处转乖宗。

[五言律诗]
地祇逃秀境，神化或殷雷。
裂汉娲补合，高峰劒跃开。
即今新定业，何世不遗才。
若是浮名道，须言有祸胎。

[七言律诗]
无尽龙安两勍敌，大梅庞老是同参。
近闻赤壁同登赏，想见清风助笑谈。
已作泛舟游夏口，又成横锡过江南。
归来万壑松声在，依旧闲云没草庵。

[五言律诗]
压架藤花重，团枝杏子稠。
渇蜂窥砚水，弱燕集帘钩。
入夏暑犹薄，投闲身自由。
午窗初睡起，幽兴付茶瓯。

[七言绝句]
扫荡边尘未著劳，折弓戏把射青霄。
满攀自觉无多力，随手那知落一雕。

[五言律诗]
弥月分僧榻，翛然与世违。
何妨随地隠，恨不载山归。
迹与风帆远，秋随春絮飞。
何当泉石畔，岁岁得相依。

[七言绝句]
乱云峰顶紫田翁，二十年前辇寺逢。
怪我无成头白早，千金散尽学屠龙。

[七言律诗]
当年意气亦堪悲，岁晚胸怀只自知。
十有九分天不管，百无一遂老如期。
灯寒夜雪渔蓬屋，春共梅花野竹篱。
衰白东风那解绿，底须苦向鬓边吹。

[七言律诗]
吾人老怀丘壑情，洗君石铫盱眙城。
要煎淮水作蟹眼，饭饱睡魔聊一醒。
僧伽孤塔何亭亭，试唤僧伽真肯譍。
拟向山阳买白菜，围炉烂煮北湖羮。

[七言律诗]
路傍官河一带长，风帆沙鸟认微茫。
人生行乐知能几，世事多虞只自伤。
破衲卷云秋漠漠，淡烟斜日晚荒荒。
不堪吟罢东回首，底处青山是故乡。

[七言绝句]
峭壁悬崖隠趣深，每来洞口费呼寻。
啼云啸月声难写，只写山林一片心。

[七言律诗]
高文落纸自生烟，论著传家继史迁。
气压千军横入阵，词倾三峡倒流泉。
赐袍初并龙墀下，走马同过凤阙前。
一落江湖坐穷困，顾予何敢望诸贤。

[五言律诗]
丰年鸡犬饱，斜日闭柴荆。
父祖自三代，耕桑了一生。
病梨山蚁聚，落叶野禽惊。
喜客来城市，新蔬荐早秔。

[七言绝句]
丝翠最宜经宿雨，絮飞争忍逐香尘。
帘垂独院无人处，一树风摇日午春。

[五言律诗]
闲来南渡口，迤逦看江枫。
一路波涛畔，数家芦苇中。
远汀排晚树，深浦漾寒鸿。
吟罢慵回首，此情谁与同。

[七言绝句]
江西道院赋金华，近日当涂共两家。
更著崆峒三道院，只销卧治醉鶑花。

[七言律诗]
闻说长安苦戴星，公家无补祇劳形。
每思肥羜心先写，今见淮山眼自青。
岂乏寻常将漕挽，好留人物为朝廷。
四明久已无狂客，欲问天工乞箳篂。

[七言律诗]
步屧随春亦偶来，堂前双燕莫深猜。
明年我自沧浪去，无限人从紫陌回。
宝扇临风听曲度，绣帘低日看花开。
一尊幸许陪诸老，急拍深杯未用催。

[五言绝句]
摘杞搜枯梗，攀花脱脆包。
蝶呈新样粉，柳送隔城梢。

[五言绝句]
清风生两腋，雪乳啜云团。
便拟乘风去，翻嫌缚小官。

[七言绝句]
真人得道自崆峒，万国同归寿域中。
致却升平更何事，朱颜绿发侍重瞳。

[七言绝句]
水阔风惊去路危，孤舟欲上更迟迟。
鹤群长扰三珠树，不借人间一只骑。

[七言绝句]
太极光阴不计年，圣贤千古此周旋。
九夷自陋吾何与，长在回瓢点瑟边。

[七言绝句]
侬家活计岂能名，万顷波心月影清。
倾绿酒，糁藜羹，保任衣中一物灵。

[七言律诗]
炙手权门似可羞，聨翩宜作赤松游。
花逢消恨本无恨，草对忘忧自不忧。
拂榻禅窗蠲俗虑，挥犀虚室论嘉猷。
支郎况颇能诗话，涤濯吟魂为少留。

[七言律诗]
越邑吴封绣错分，华堂繁吹半空闻。
山峰高下抽青笋，江水东西卧白云。
菊蕊芬芳初应节，松林照耀欲迎曛。
州人不见归时醉，未拟风流待使君。

[五言律诗]
鞍马泊孤亭，人烟接古城。
半村留晚照，万壑送秋声。
风月思玄度，文章愧长卿。
桃源何处在，山驿至今名。

[五言律诗]
高步朝廷上，羽仪鹓鹭行。
精诚贯金石，素节履冰霜。
爽气今仍在，斯人没不亡。
嵩云自闲暇，长映读书堂。

[五言绝句]
晓鸟啼哑哑，游子初去家。
去家向何许，雪暗天一涯。

[七言绝句]
媚色津津散朵芳，道人装束胜红粧。
诗人若作桃花看，便觉西风不甚凉。

[五言律诗]
凉飔侵病榻，鬒发减玄膏。
长得承亲健，宁辞煮药劳。
书程贪昼永，心量怯年高。
艾耋犹知礼，昏明在所操。

[七言绝句]
只隔中秋一夕间，蟾光应未少清寒。
时人不会盈虚意，不到团圆不肯看。

[七言绝句]
把断重津过者艰，擎扠须信髑髅干。
藿山到后知端的，同死同生未足观。

[七言绝句]
一水萦纡玉带环，杂花粧点四时间。
欲知招演堂中境，便是水栀盆里山。

[七言律诗]
城隈遶舍似山家，舍下新桃已放花。
无限幽香风正好，不胜狂艳日初斜。
自怜马上空愁望，谁向樽前与醉夸。
京国难逢春气味，莫随尘事度年华。

[五言律诗]
尘土辜双眼，驱驰损壮颜。
夕阳衔远树，马首看南山。
应接都忘倦，神明自觉还。
无心非自强，最识白云闲。

[七言绝句]
谁作横枝太逼真，枝头的皪眼俱明。
也知笔力窥天巧，无奈清香画不成。

[七言绝句]
羽书昨夜下长安，胡骑骎骎犯蜀关。
愁杀闺中年少妇，朝朝空望戍夫还。

[五言律诗]
出郭上崔嵬，山川亦壮哉。
三芝谁采去，五老欲飞来。
怀古情无尽，思乡首屡回。
论文一尊酒，天色为吾开。

[五言律诗]
衣笈诗囊外，身轻费亦轻。
不妨船眼窄，时上岸头行。
橘里逢霜信，松江问水程。
吴中闻岁稔，新籴想须平。

[五言律诗]
许靖犹羁宦，安仁复悼亡。
兹辰聊属疾，何日免殊方。
秋蝶无端丽，寒花只暂香。
多情真命薄，容易即回肠。

[七言绝句]
凉风急雨夜萧萧，便恐江南草木雕。
自为丰年喜无寐，不关窗外有芭蕉。

[七言绝句]
一日无诗气还浊，百年有限身更孱。
西湖多少好风月，何时买屋安萧闲。

[七言绝句]
累累花发映庭除，柳带榆钱总不如。
一任春风吹满地，幽人步履自虚徐。

[五言律诗]
江花迷望望，霜叶落纷纷。
翠嶂明分烧，沧江逺载云。
聚舟应弭侮，营屋又屯军。
欲遂平戎捷，须将旧砚焚。

[五言绝句]
三十已专城，斯亦未足贵。
潘舆归故乡，吾乐宁可既。

[五言律诗]
童蒙即苦辛，未识杏园春。
谩倚无为日，还成不偶人。
乡程长恨远，旅梦亦愁贫。
天地虽云广，殊难寄此身。

[五言律诗]
甫尔丞农扈，翩然牧剑津。
诸公谁不相，有子几何人。
气节霜余凛，辞章玉样新。
飞腾可轻料，渠亦正青春。

[五言律诗]
猛虎出林行，咆哮取人食。
居人虑虎至，荆棘挂墙壁。
虎乃爱其身，惊遁不近侧。
人兮不如虎，甘心堕荆棘。

[七言绝句]
曾近沧溟看飓风，波涛有尽海无穷。
四年陈迹今何在，坐对湘云豁晚空。

[七言律诗]
中原从昔信多艰，尚有文才与古班。
诗律规随元好问，乐章隽永蔡萧闲。
要知精会神全处，须到声销色泯间。
此话无人胶凤觜，一蓑烟雨紫阳山。

[五言绝句]
曲士多在今，节士多从古。
此君岂易得，仅可一二数。

[五言律诗]
翠羽亭亭盖，微障越鄂君。
锦书何日寄，绣被几时薰。
步稳非因学，丝轻未见棼。
唯愁容易散，尽作楚天云。

[七言律诗]
庵院谁人车马来，草生泥路石生苔。
冢边只有千章木，山外宁无一点埃。
先友到时多感慨，孤儿知后转悲摧。
读诗何忍赓酬去，夜月吹凉曲岸隈。

[七言绝句]
雪消谿谷已含春，雷动枪旗一簇新。
解道人间最仙景，风流无复杜陵人。

[五言律诗]
奉陪南极老，来慕北山名。
凿石浓书墨，流觞款叙情。
问谁挹仙袂，笑我缚尘缨。
知是龙门客，终难卧孔明。

[七言绝句]
犹存巨镬记熙丰，翠蔼春深古路通。
千百舂锄一株树，野田飞下雪花风。

[五言律诗]
静梦钟催漏，荣恩露眩花。
能镌题墓语，终认读书家。
壤乐齐裘褐，风酸送旐车。
竹轩孙几辈，又减鴈行斜。

[五言律诗]
楼高不敢眺，愁思满沧洲。
有梦隔千里，无书过一秋。
晴风吹野树，落日照寒流。
客里添萧索，何时得共游。

[七言绝句]
巧胜金花真乐事，堆盘细菜亦宜人。
自惭白发嘲吾老，不上谯门看打春。

[五言律诗]
闭户谢流俗，青山独自看。
淡交从古少，冷面对人难。
农圃元非学，神仙不在丹。
孤怀无别想，回向此心观。

[七言绝句]
每到山边与水边，有梅花处忆逋仙。
湖光清浅黄昏月，招得先生在眼前。

[七言律诗]
銮辂青旗下帝台，东郊上苑望春来。
黄莺未解林间啭，红蘂先从殿里开。
画阁条风初变柳，银塘曲水半含苔。
欣逢睿藻光韶律，更促霞觞畏景催。

[七言律诗]
泛水浅红荷十里，蔽云浓绿木千章。
旁无俗子山居巷，中有臞仙一瓣香。
今夕还知是何夕，吾乡终胜似他乡。
双凫便合青冥上，笑看儿孙乐未央。

[七言律诗]
夷门一别三年梦，雒宅相逢二纪心。
人事渐随诗笔老，交情似共酒杯深。
从今日望青云色，寄远时传白雪吟。
不独此间堪下泪，秋风无处好开襟。

[七言绝句]
羁怀不到酒边开，欲就钱郎把茗杯。
午枕无云来楚观，试书春梦属多才。

[七言律诗]
依约樊川似旭川，郡斋风物尽萧然。
秋庭碧藓铺云锦，晚阁红蕖簇水仙。
醉笔语狂挥粉壁，歌梁尘乱拂花钿。
情怀放荡无羁束，地角天涯亦信缘。

[五言律诗]
万花烘天容，粉色腾云气。
花云覆台榭，疑若天亦醉。
杯盘多欢赏，供帐亦明丽。
游人侵宵归，风雨恐踵至。

[五言律诗]
江北我归去，湘西君卜居。
谁知对床语，胜读十年书。
不饮清无寐，来朋乐有余。
明朝千里别，密处几曾疎。

[七言律诗]
仙舟系柳野桥东，会合情多劳谪翁。
相对一樽浮蚁酒，轻寒二月小桃风。
羁怀散诞讴歌里，世事纵横醉笑中。
莫恨明朝又离索，人生何处不匆匆。

[五言绝句]
客寓天地间，本无南北异。
此语安从生，却成相钝置。

[七言绝句]
四十余年随世缘，眼昏头白更茫然。
它时一念若不断，来向此山开福田。

[七言律诗]
放翁去作水中仙，有子生平在眼前。
钟爱甚于贤伯仲，传家仍自好诗篇。
肯为筦库官无小，会复公侯泽更绵。
我亦与君非久别，秋来须上浙西船。

[五言绝句]
放下屠刀处，棒打不回头。
云自帝乡去，水归江汉流。

[五言律诗]
兵兴欲两旬，三载气初伸。
汝既甘从贼，官非乐杀人。
早知膏白刃，何忍效黄巾。
拙速无奇策，登城悉市民。

[七言绝句]
镜里看形见不难，徒劳渡水与登山。
演若达多头不失，狂怖自歇快平生。

[七言律诗]
栟榈小弁野人装，八十三年旧话长。
真笑形骸无藉在，本知生世不牢强。
茅簷啼鸟初相命，烟渚归鸿渐著行。
想得城中盛冠盖，家家来往荐椒觞。

[七言律诗]
清砧击霜天外发，楚僧期到石上月。
寒峰深虚独遶尽，夜水浅急不可越。
窅机冥智难思量，无尽性月如空王。
眼界行处不著我，天花下来惟有香。

[七言律诗]
何处要宾入醉乡，窣云亭榭冠南漳。
城随山阜龙蛇转，花覆园林锦绣香。
三月风光聊酩酊，百年人世少康强。
采薇甘饿箪瓢乐，安用须为画省郎。

[七言律诗]
瑞霭薰风遍赤墀，共歌随佛下生时。
报班立笋嵩呼逺，接宴簪花拜舞迟。
聫坐不矜朝士贵，缀员深愧醴曹卑。
山中雨露恩荣溥，赋得三宫万寿诗。

[七言律诗]
几重墨守岂难攻，叹息儒珍亦易穷。
𫐖轕八纮骚远迩，凄凉一代赋幽通。
喜君再戴长安日，顾我频惊沙朔风。
莫恨官曹太清冷，宫花时醉上林中。

[五言律诗]
修修复雭雭，黄叶此时飞。
隐几客吟断，邻房僧话稀。
鸽寒栖树定，萤湿在窗微。
即事潇湘渚，渔翁披草衣。

[五言律诗]
久旷三山直，空陪五日趋。
文无饰羽巧，心有刻舟愚。
陛戟愁饥死，关门骇宠呼。
缺然偏自愧，乘马与双凫。

[七言律诗]
忆携束书来京师，洛下诸贤颇见推。
当日难为元方弟，何处闻有蔡克儿。
晚节免羞彦回面，后生愿识李邕眉。
五陵年少欺衰飒，不见田光盛壮时。

[七言律诗]
四海张颐望岁丰，此花不与万花同。
香分天地生成里，气应阴阳子午中。
顷顷紫芒摇七月，穰穰玉糁杵西风。
雨晹时若关开落，歌壤谁摅畎亩忠。

[七言绝句]
只将乍入来伸请，一到丛林志便高。
吃粥了也洗钵去，宗师不用更忉忉。

[五言律诗]
朔雁衔边秋，寒声落燕代。
先惊愁人耳，颜发潜消改。
凝云蔽洛浦，梦寐劳光彩。
天边无书来，相思泪成海。

[七言律诗]
黄沙白雾昼常昏，嗣岁丰凶讵易论。
寂寂不闻秧鼓动，哑哑实厌水车翻。
粟囷久尽无遗粒，泪席尝沾有旧痕。
闻道忧民又传诏，苍生何以报君恩。

[七言律诗]
青丝一尺高蓬松，玉颜微驻丹砂红。
云𫐌飞来自何许，满山落叶元无踪。
长天如烟月如雾，便恐乘鸾月边去。
烦君急与问中郎，从此更谁知痒处。

[七言绝句]
亭亭青盖倚宫粧，新浴温泉体自香。
暂借青风来一霎，欲披云锦见蜂房。

[七言绝句]
你若无心我也休，鸳鸯帐里懒擡头。
家童为问深深意，笑指纱窗月正秋。

[七言绝句]
靖安宅里当窗柳，望驿台前扑地花。
两处春光同日尽，居人思客客思家。

[七言律诗]
官不劝农农亦耕，诏书那可废常行。
烟霞自避旌旗色，鱼鸟相疑金鼓声。
蝶急岂遑追梦觉，鸠闲犹强管阴晴。
忙中偷得须臾暇，聊借江山答太平。

[七言绝句]
性习自然分远近，智愚安得便无移。
困而不学民斯下，愚者要当且力为。

[七言绝句]
杖策窥园日数巡，攀花弄草兴常新。
董生只被公羊惑，肯信捐书一语真。

[七言律诗]
驱童晨摘承露花，荐以玉盘濡井华。
谁云离本即憔悴，持玩入手意有加。
为之致酒就几案，影落酒底杯浮葩。
平生看花常不足，肯使容易亲尘沙。

[五言律诗]
平昔元勋第，多年洛水头。
荒池威凤去，高栋野鸱愁。
木老争侵日，花寒各媚秋。
犹欣宾馆在，临赏寄名流。

[七言绝句]
一笑归来见在身，倒倾江水洗缁尘。
骑馿缓缓东风里，知有工夫展故人。

[七言绝句]
青丝簇饤莼羹味，白雪堆盘缕鲙鲈。
我向松江饫鲜美，菜肠今更食新菰。

[五言律诗]
江南佳丽地，人物自风流。
青骨灵祠在，黄旗王气收。
衣冠余旧俗，歌颂乐贤侯。
正恐还朝速，江山未遍游。

[七言律诗]
遶屋青山锁白云，其人如玉已埋沈。
瘦筇未扫往来迹，遗墨半存长短吟。
有客不堪频堕捷，此生无复见知音。
天寒日短凄凉甚，老眼皇天照此心。

[七言绝句]
光阴不肯略从容，九十日春还又空。
多少落花无著莫，半随流水半随风。

[七言律诗]
莫笑诗翁懒出门，诗翁乐事在山村。
鶑啼杨柳金歌舞，蝶宿梨花雪梦魂。
罨画丹青分曙色，压醅醽醁涨溪痕。
燕帘风里茶烟外，自选唐诗教子孙。

[七言绝句]
渥洼驹孰非龙种，丹穴雏皆是凤毛。
却怪韩公产韩昶，不如枚叔有枚皋。

[七言律诗]
一再相逢把酒杯，老年怀抱为君开。
溪山有味还飞雪，草木何心欲放梅。
共喜醉言方缱绻，又愁别后已徘徊。
且论访戴成奇事，莫失扁舟我往来。

[七言律诗]
十年踪迹淖泥沙，为炷灵香祷富沙。
万里无由诣霜阙，一书聊欲为星槎。
解骖许我来齐晏，释缚从君问左车。
他日横飞上麟阁，行祠当为建京华。

[五言律诗]
平斋大全集，千古播幽芳。
骚雅杜陵老，雄深马子长。
天能留稷契，世可致虞唐。
乐府尤清丽，难回铁石肠。

[七言绝句]
凭栏尽日看山色，欹枕连宵听水声。
一点红尘无入处，戴家池馆近清明。

[五言律诗]
霜叶秋风下，寒窗著病身。
乾坤为逆旅，岁月转车轮。
白首无贤妇，青云有故人。
愁懐今日解，漫啜瓮边春。

[七言律诗]
尧夫非是爱吟诗，诗是尧夫鉴诫时。
意浅不知多则惑，心灵须识动之微。
行凶既有人诛戮，心善岂无天保持。
读易不惟明祸福，尧夫非是爱吟诗。

[七言律诗]
静中白日十分迟，唤起乡心怯子规。
客味有如杯水淡，宦情肯被一尘缁。
瓶储余粟缘供鹤，俸乏零金为买诗。
坐久不禁春雨暗，谁家楼上笛频吹。

[七言绝句]
折枝楸叶起园瓜，赤小如珠咽井花。
洗濯烦襟酬节物，安排笑口问生涯。

[七言绝句]
远寄灵根自梵家，小园景物顿增华。
何当写在屏帏上，一任高禅笑眼花。

[七言律诗]
珠履行台拥附蝉，外郎高步似神仙。
陈词今见唐风盛，从事遥瞻卫国贤。
掷地好词凌彩笔，浣花春水腻鱼笺。
东山芳意须同赏，子看囊盛几日传。

[七言律诗]
楼船西下势横江，元帅旌旗就约降。
旋报前师覆张悌，亟传单骑馘王双。
燕焚正自当烟突，蚁溃何堪值水窗。
回首三军欢奏凯，万牛行炙酒千缸。

[七言绝句]
玉骨霞衣帝所游，案前香气与星浮。
无端醉语落尘土，一过人间四十秋。

[五言律诗]
一枝能独立，三径漫相随。
闲逐人行止，先知路险夷。
倚凭吟望久，将饮醉归迟。
携到遥林下，尤宜倒接䍠。

[七言绝句]
旧事凄凉尚可寻，断碑闲卧草深深。
凌风阁下槎牙树，当日人疑是水沈。

[七言律诗]
上楼迎春新春归，暗黄著柳宫漏迟。
薄薄淡霭弄野姿，寒绿幽泥生短丝。
锦床晓卧玉肌冷，露脸未开对朝暝。
官街柳带不堪折，早晚菖蒲胜绾结。

[七言绝句]
延英引对碧衣郎，江砚宣毫各别床。
天子下帘亲考试，宫人手里过茶汤。

[七言绝句]
云影翻随宿鸟回，斜晖犹带晚潮来。
小桥低处通船过，一队鹅儿两道开。

[七言律诗]
萤焰烧心雪眼劳，未逢佳梦见三刀。
他时讵有盐梅味，今日犹疑腹背毛。
金埒晓羇千里骏，玉轮寒养一枝高。
谁能终岁摇頳尾，唯唯洋洋向碧涛。

[七言律诗]
吁嗟世事已难言，得遇重阳强作欢。
白发不供新样眼，黄花却喜旧儒冠。
两三杯里意存古，四十年前盟未寒。
青壁丹崖本深窈，谁知冷处有人看。

[七言绝句]
黄溪潭上晚风生，吹我孤舟直又横。
归近尚余三十里，不妨待得月同行。

[五言律诗]
堂堂司马公，独乐五亩园。
岁月坐成晚，花木亦已繁。
世事尚可为，石交有遗言。
归来默无语，拊石弄潺湲。

[七言绝句]
席地为茵寄此生，漥樽独酌有余清。
蓑衣和月卧不醒，江上数峰云自横。

[五言律诗]
每日看天色，今年厌雨声。
重新六甲换，喜得一朝晴。
疲卒淹穷谷，饥民守坏城。
竹深荷净处，犹忆旧承平。

[七言绝句]
小小园林意自怜，名花十八拟唐贤。
瑞香一种来潜涧，学士新添两少年。

[七言绝句]
山矮仙灵偏起敬，水无深浅有龙韬。
近来不数称尖者，此塔虽低反自高。

[七言律诗]
动非缘境静非禅，物物前尘现四天。
此地筌蹄求妙论，有时璎络献诸仙。
欲梅泉石多秋思，过夏松篁聒昼眠。
一个攒眉招不至，劳师香火漏沈莲。

[七言绝句]
董公平昔甚纵横，晚岁藏金欲避兵。
当日英雄智相似，燕南赵北亦为京。

[七言律诗]
东园小小花木稀，西园廓廓规模奇。
西园主人但置酒，东园老人甘赋诗。
朝游西园饮千斛，莫向东园吟百幅。
更约南园好事人，酒盏诗篇日相续。

[五言律诗]
溪深荒径微，寻胜不知疲。
寒月影随马，晓风冰满髭。
行歌被褐叟，聚戏拾薪儿。
外野饶真趣，令人怀抱夷。

[七言绝句]
忽惊风袂去翻翻，老子吟毫强更援。
底事幽怀却成恶，鹅峰一点入离樽。

[七言律诗]
凤凰山下隠君庐，水竹宽闲十亩余。
稚子已能题砌叶，饮徒时许共畦蔬。
杜同谷怨长镵柄，马伏波思下泽车。
何似此公一丘壑，潸心逸兴酉阳书。

[七言绝句]
一径通幽亭面墙，鸟啼林静木苍苍。
碍人眼界宜斤斧，放出山光接海光。

[五言律诗]
真境堪依仗，周迁四叙移。
人忙闲圣迹，心达罢狐疑。
俊造皆流品，逢能即是师。
二从寒暑变，龙浴凤皇池。

[七言绝句]
万里峨眉夜夜月，千秋巫峡朝朝云。
诗句丹青共摹写，笔端三昧要平分。

[五言绝句]
伤哉无复见，老矣不成偕。
牢落凝香地，同谁话此怀。

[七言律诗]
水边舟动多惊散，何事林间近绝疑。
野意肯从威令至，旧巢犹有主人知。
不关饮啄春江暖，自在飞鸣夏日迟。
览德岂无丹穴凤，到时应让向南枝。

[七言绝句]
喧喧道路多歌谣，河北将军尽入朝。
始是乾坤王室正，却交江汉客魂销。

[七言绝句]
梅事怱怱半雨残，李粧羞涩尚春寒。
人情只道花时好，花未开时正耐看。

[七言律诗]
关洛萧条南渡日，龟山往事属龙津。
过庭诗礼传宗旨，盖世功名付后人。
风宪只身中与外，清忠壮节晚如新。
崇兰香歇玉刚折，定与天皇作侍臣。

[七言律诗]
积善由来属庆门，如公积善众推尊。
至于垂死片言顷，犹是赒饥一念存。
有子巳登天子学，无人不感德人恩。
霜风惨淡禾塘路，继志扬名在后昆。

[七言律诗]
晓指禅关入翠屏，烟岚金碧旋疏明。
旁看阴壑溟蒙失，斗上云梯伛偻行。
漫兴独于元子惬，诗怀容与谢公评。
区区出处劳分别，朝市山林各有情。

[七言律诗]
朝来太史上宸廷，为说东鄞集寿星。
已把湖山供笑乐，更催歌舞看娉婷。
蓝田有玉应千岁，韦室专门祇六经。
接武定应成福禄，介眉何惜醉修龄。

[七言律诗]
一筇双屦征具简，幽讨胜友宾栖深。
与公半夜丘壑语，慰我平生麋鹿心。
倒榻雅成山水梦，落泉寒作丝桐音。
归欤城寺禅肤粟，定是流想来家林。

[七言律诗]
素心非不慕前修，自怪因循欲白头。
猎较趣时终琐琐，画墁营职信悠悠。
濠梁最忆知鱼乐，牢策翻惭为彘谋。
尚有故人能慰我，诗成珠玉每相投。

[七言绝句]
村豪聚饮自相欢，灯火歌呼闹夜阑。
醉饱要胜饥欲死，看渠也复面团团。

[五言律诗]
大道多大笑，寂寥何以论。
霜枫翻落叶，水鸟啄闲门。
服药还伤性，求珠亦损魂。
无端凿混沌，一死不还源。

[七言绝句]
曾酌曹溪一掬甘，笑他梁燕自呢喃。
根尘却是圆通境，个里何妨舌本参。

[七言绝句]
湖水弥弥浸绿苔，湖边衰柳两三栽。
游鱼得意潜还跃，幽鸟多情去复来。

[七言绝句]
太守一时留惠爱，诗仙万古自清风。
寻常藻绘初何记，终是人心记此翁。

[七言律诗]
尘埃襞积颜如甲，丹墨纷纶眼有花。
君去何人堪共语，秋来无梦不还家。
飘零酒醆今真止，冷淡诗筒不复夸。
莫使音书成断绝，风前鴈字政横斜。

[五言律诗]
人有褰裳去，时闲野渡舟。
知君问雕瘵，随处访深幽。
岁事方关念，村醪不破忧。
贳租仍己责，或可继前修。

[七言律诗]
连云草树纵横幕，点水凫鸥黑白棋。
日晏厨烟青一穗，暑余窗雨暗千丝。
饱闻杨恽生行乐，懒赋张衡我所思。
软碧会须连月占，恣看飞檝界琉璃。

[七言绝句]
此郎都无子弟气，夜对黄嬭笼青灯。
只今落脚堕鸢外，欲往从之叹未能。

[七言律诗]
芳菲时节思悠悠，快与风光汗漫游。
万物不如花富贵，一春唯有蝶风流。
仙曾许我黄金骨，天不饶君白雪头。
随处是家随处客，夜来何事梦沧洲。

[五言律诗]
清绝湘南地，乡间见老成。
蔽棠方有望，折柳却关情。
侧听舆人诵，还新月旦评。
相望幸邻壤，犹得借余明。

[七言绝句]
诗人性癖爱看山，晓坐堂中夕嬾还。
只对月山无限好，月山外面八双鬟。

[五言律诗]
旅宿殊难稳，宵征敢告劳。
三声鸡未动，五丈月犹高。
险路纡羸马，寒飚穴敝袍。
枯林影中过，恐或有梅梢。

[五言律诗]
隙土惜荒弃，翦治成春畦。
讲雩时泽洽，葵荏高参差。
酾渠若贯脉，疏塍如画棋。
为吾谢来客，桔橰毋语机。

[七言绝句]
春回积雪层冰里，香动荒山野水滨。
带月一枝低弄影，背风千片远随人。

[七言律诗]
袍剪新蓝衬淡黄，官宣粲粲照巾箱。
倩人细熨波涛皱，为我重缝云雾香。
入手虽轻荣赐重，此身差短感恩长。
微忱称报惭无路，空把山龙补舜裳。

[七言绝句]
若得西湖处士疑，如何颜色到鹅儿。
清香全与江梅似，只欠横斜照水枝。

[七言律诗]
雕龙辞辨干时才，重赞甘泉屈壮怀。
被拥绫香归汉直，食荤忘茹似颜斋。
休嗟簿领书堆案，况是鸿鸾序渐阶。
公论共推资望久，春云高步信难排。

[五言绝句]
偶脱骊山厄，龙钟九十余。
谁知汉掌故，传得不全书。

[七言绝句]
三间水阁贾耘老，一首佳词沈会宗。
无限当时好风月，如今总属绩溪翁。

[七言律诗]
题诗曾动何郎兴，寄远犹传陆凯名。
渴见寒英娱北客，共寻春信向东城。
蜂粘晴蘂应先破，雀啅芳心已尽惊。
便拟催开争赋咏，腊中独使擅幽情。

[五言律诗]
同升吏部曹，往在纪丁未。
别离感寒暑，岁星行十二。
我惭鸡荩谷，子叹天且劓。
空余山梁期，尚不昧初志。

[五言律诗]
萧散乌藤杖，风流白接离。
分茵前席满，载酒后车随。
食鼎罗千指，歌钟拥十眉。
凄凉今夜月，空照习家池。

[七言绝句]
战叶初收两点稀，入帘花影碎晴晖。
莫留一物遮人眼，展出青天放鹤飞。

[五言律诗]
草舍蔬畦绕，柴门竹迳通。
断云遮落日，细雨湿斜风。
野艾抽花碧，山茄带叶红。
烟深南浦远，难认楚江枫。

[五言律诗]
解榻秋露悬，竹凉侵卧内。
幽姿可时睹，密干叠苍翠。
况乃回风吹，低昂各有意。
长啸一含情，洒落富清制。

[七言律诗]
白云深锁沃州山，冠盖登临众仰攀。
松径风清闻鹤唳，昙花香瞑见僧还。
玄机隐隐应难觉，尘事悠悠了不关。
兴尽凡缘因未晚，裴回依旧到人间。

[五言律诗]
面有忧民色，天知报国心。
三年风月少，两鬓雪霜深。
更莫留形迹，何曾废古今。
不如随我去，相伴老山林。

[五言律诗]
冬当月初后，天欲试霜时。
永夜绝人语，新寒听雁知。
壮心忧国在，老计入山宜。
莫作邯郸梦，萧萧鬓已丝。

[七言绝句]
断云飞雨过溪来，簷溜萧萧泻暮阶。
一饷清凉驱热恼，可怜襟抱向谁开。

[七言律诗]
谁奏琵琶妬客欢，啼珠泣玉使心酸。
感时多向英雄洒，怨别还从粉黛弹。
每听巴猿愁滴袂，莫烧汉蜡恐堆盘。
阳关一曲君休唱，唱罢人间行路难。

[七言律诗]
祖笔摩空有赋声，长扬羽猎旧齐名。
颇推门第多人物，故作楼居远世情。
我辈一生悲短褐，君家五字倚长城。
武陵欲借渔舟便，春水桃花不计程。

[七言绝句]
曲江绿柳变烟条，寒谷冰随暖气销。
才见春光生绮陌，已闻清乐动云韶。

[七言绝句]
北陌东阡有故墟，辛勤见汝昔营居。
豪吞暗蚀皆逃去，窥户无人草满庐。

[七言绝句]
结实收功鼎鼐调，不论江路与山椒。
可怜杨柳空牵妩，飞尽狂緜祇绿条。

[五言律诗]
桑尽蚕皆茧，秧成麦已秋。
山云翻黑雨，溪树没黄流。
红粟方翔贵，苍生未病瘳。
茅茨烟不起，饱饭得无忧。

[七言绝句]
万里归程许过家，移将二十四桥花。
石湖从此添春色，莫把蒲萄苜蓿夸。

[七言绝句]
九陌黄尘乌帽底，五湖春水白鸥前。
扁舟不为鲈鱼去，收取声名四十年。

[七言绝句]
天柱峰尖半点云，散为岳麓橘洲春。
尽供诗客挥毫里，怪底春空态度新。

[五言绝句]
离离生涧底，薇蕨敢雁行。
人皆美其羹，我独采其芳。

[五言律诗]
非郭非山住，萧然乐有余。
昼长延客话，夜静课儿书。
药润晴时晒，畦硗雨后锄。
近来生计好，新味富佳蔬。

[七言律诗]
十幅华裀遍画堂，仙家妆束学霓裳。
一双舞袖鸾凤势，满院春风罗绮香。
巫峡朝云无定意，汉滨珠珮杂鸣珰。
歌声未罢全无力，归去重闱泣晕妆。

[五言律诗]
年华看鬓上，春事转头中。
羯鼓催花雨，虹桥送客风。
未须愁酒债，政复坐诗穷。
谁识挥弦意，寥寥寄远鸿。

[七言律诗]
卧病文园日正长，斜题远寄雨前枪。
黄绫不羡龙团贵，紫笋还闻雀舌香。
一砚落花人醉醒，半帘飞絮燕归忙。
新泉活火松风细，何处黄州白玉堂。

[七言律诗]
江上胥山古木阴，祠堂气象亦萧森。
江云不散忧君色，山月犹明死国心。
迁史简编今断缺，吴人牲酒日肥深。
鄙怀异代悲忠烈，一拜威灵泪满襟。

[五言律诗]
不食更何忧，自由中自由。
身轻嫌衲重，天旱为民愁。
应器谁将去，生台蚁不游。
会须传此术，相共老山丘。

[五言律诗]
静者宜膺寿，胡为忽梦楹。
伤嗟见行路，优典识皇情。
徒泣巴山路，终悲蜀道程。
弟兄仁达意，千古各垂名。

[七言律诗]
偪仄怀居非丈夫，吾今语子好游乎。
沅湘到处有司马，嵩华至今谈小苏。
事会无穷闲宇宙，山川有尽眇江湖。
奇闻壮观多收拾，刮目他时看阿吴。

[七言律诗]
兵火间闗我尔同，相逢聊喜话怱怱。
山长不碍飞云去，江涨应从远水通。
白鹭晚潮初浸脚，雨花遗址正横空。
临风遐想成惆怅，千古兴亡一局终。

[七言绝句]
天为黎民生父母，胜景直须尽寰宇。
岂同臣庶作园池，但隔墙篱分尔汝。

[七言律诗]
挑灯看彻后村诗，忽尔憧憧百所思。
不待人言已知错，要知分定盍如斯。
但求甘旨安无事，浪说荣华自有时。
倒指新𥬠当已熟，且煨闽芋一中之。

[五言律诗]
行道遭三伏，流年当百殃。
舌乾元少味，体倦不安床。
逃暑少寛舍，沃焦无冷浆。
时依乔木下，俄顷得微凉。

[七言绝句]
天边新月一弦生，堂上美人肢体轻。
何似君家庭下竹，孤风髙节照人清。

[七言绝句]
为鴈为鸿弟与兄，如雕如鹗杰连英。
天旋地转烟云黑，共鼓长风六合清。

[五言律诗]
徐郎既吴越，王子又瓯闽。
孰与还仍往，惟余病与贫。
尚寒花有信，欲尽雨催春。
子去宁关抱，余留独损神。

[七言律诗]
水殿西头起砌台，绿杨閙处杏花开。
箫韶本与人同乐，羽卫才闻岁一来。
鹢首波生涵藻荇，金铺雨后上莓苔。
远臣侍宴应无日，目断尧云到晚回。

[五言律诗]
妾心如寒梅，随郎遍江东。
妾身如飞雪，知落何亭中。
雪花故清绝，何人能击节。
梅花岁岁春，千秋香不灭。

[五言律诗]
我年一何长，鬓髪日已白。
俛仰天地间，能为几时客。
惆怅故山云，俳徊空日夕。
何事与时人，东城复南陌。

[七言律诗]
畎亩孤心老未衰，一篱瘦菊一瓢诗。
黄埃赤日谩多事，苍狗白云能几时。
山酒柏香春寿母，桉书芸冷夜呼儿。
横琴妙在无弦处，何必知音有子期。

[七言绝句]
蹙蹙生红露滴珠，薰风凉幌晓妆初。
折来戴朶频拈看，应讶罗裙色不如。

[七言律诗]
远近人家尽见招，小童环立总垂髫。
玄冰满椀侵肌爽，绛雪堆盘入口消。
山内不知今晋代，座中犹自问秦朝。
夜深时向花前立，遥见双株合凤箫。

[五言绝句]
风雨正潇潇，孤灯伴寂寥。
关心多少事，一一付芭蕉。

[七言绝句]
尘昏京洛走胡雏，高卧东山旧草庐。
莫向老妻夸不免，诸陵回首正关渠。

[五言律诗]
小隐丹丘郡，安闲世虑空。
运筹边阃帅，昭代将家风。
牙帐霜矛白，宾筵舞袖红。
何时同把臂，醉伴钓鱼翁。

[五言律诗]
系缆江沙静，杖藜岩谷春。
花依竹色好，草入涨痕新。
占笋苔初破，尝梅客遽颦。
篙师勿槌鼓，幽兴苦留人。

[七言律诗]
十年三拜东门敕，长是寻灯濯污裾。
赢得平安题报历，不妨朋友校残书。
歌传鹊鼠非行路，咏入乌狐愧大车。
物物背驰将老矣，定知身世欲何如。

[七言律诗]
縠水柯山隔几年，又来辇毂拜云天。
东西南北任造化，甲乙丙丁皆宿缘。
老境精神惟坐卧，故居松竹想清妍。
岂如溪上木中子，日饮溪光今地仙。

[七言律诗]
季真少俨三十岁，俨入新年五十三。
疑我满怀揣佛法，解腰抖擞破裙衫。
大瞻终老同香火，小朗平生共石岩。
深炷罏香待清旦，偶闻残雪落高杉。

[七言绝句]
山禽栖定涧蛙鸣，时复鸱枭杂数声。
昨夜酒添春睡重，幸无憎爱到天明。

[七言律诗]
我老愿为臧丈人，君今少壮岂长贫。
好须自致青冥上，可且相从寂寞滨。
深谷黄鹂娇引子，曲埼翠碧巧藏身。
寻幽触静还成兴，何必区区九陌尘。

[七言律诗]
家是江南友是兰，水边月底怯新寒。
画图省识惊春早，玉笛孤吹怨夜残。
冷淡合教闲处着，清臞难遣俗人看。
相逢剩作樽前恨，索笑情怀老新阑。

[五言律诗]
素抱居山志，今番始有涯。
琴床临砌竹，棋局近庭花。
诗兴常便酒，蔬肠渐畏茶。
清闲兄自乐，世事绝无些。

[七言绝句]
经夕离家行百里，山椒一上一回头。
此来颇快疑阴相，寄语妻儿勿过忧。

[五言律诗]
东风巧酝寒，吹雨作飞雪。
酒面不成春，兽炭何曾热。
堕空远飘飘，入帘轻瞥瞥。
功归大有年，谁道军储阙。

[五言律诗]
禅貌如冰雪，禅心去町畦。
休粮烟火绝，养气语言低。
空室无关钥，随身止杖藜。
不曾游聚落，终老只山栖。

[七言绝句]
堂依山麓净风烟，松竹窗虚小有天。
汲水炷香供佛后，蒲团燕坐得安禅。

[七言律诗]
十年争席听渔樵，办著心情耐寂寥。
老觉岁华殊易迈，愁嫌日晷似难消。
纵无诗句题桃板，也有春光到柳条。
何限贵人近俱殀，镇长穷健不逍遥。

[七言律诗]
铃合优闲斲句新，客亭传诵慰驰神。
诚知撷露敲冰陋，岂敌挥毫掞藻春。
固乏琼瑶酬错宝，多惭鱼目换骊珍。
近来闻道谈机迅，更恐难当彼上人。

[五言律诗]
万戟凌霜布，森森瑞气间。
垂衣当晓日，上寿对南山。
济济延多士，跹跹舞百蛮。
小臣无事谏，空愧伴鸣环。

[七言律诗]
杖屦暇时常检点，细分枝干数株桩。
试呼童子调霜弄，绝胜奴兵擂晓逄。
色映岩松寒引鹤，根连园杞夜闻尨。
社中作者铦锋颖，甘树降旛束短杠。

[五言绝句]
垂緌饮清露，流响出疎桐。
居高声自远，非是藉秋风。

[七言绝句]
墙角年来弃短檠，捐书默坐眼方明。
知君欲嗣江西派，净几明窗付后生。

[七言绝句]
晚来音驿拜勤渠，咫尺拘挛万里疏。
却羡浔阳堤上柳，长条往往拂贤车。

[五言绝句]
澄流良湜湜，幽藻还漪漪。
不是采蘩手，芬芳长自持。

[七言绝句]
孤光千里与君逢，最爱无云四望通。
处处楼台竞歌宴，的能爱月几人同。

[七言律诗]
自昔羊公岘首游，谯涡开府祇千秋。
韦平继相闻诗礼，鲁卫提衡绝辈流。
功与荣名逾响捷，福随阳报似言酬。
孤生承乏曾何数，玉铉龙文顾瓦瓯。

[五言律诗]
老怀饶感慨，无一可欢娱。
久矣还初服，胡然落半途。
流年苏武雁，往事左慈鲈。
莫笑腰围减，还堪作酒壶。

[五言律诗]
矻矻被吟牵，因师贾浪仙。
江山风月处，一十二三年。
雅颂在于此，浮华致那边。
犹惭功未至，谩道近千篇。

[七言绝句]
昨日来时万里阴，长江雪后玉千岑。
苍茫不尽登临意，重对晴天豁晚襟。

[五言律诗]
薄宦爬沙地，平生一不施。
才名将底用，齿发欻如斯。
自笑书汗马，谁今手不龟。
惟余五色笔，忍赋四愁诗。

[七言律诗]
故人相别动经年，候馆相逢倍惨然。
顾我饮冰难辍棹，感君扶病为开筵。
河湾水浅翘愁鹭，柳岸风微噪暮蝉。
欲识酒醒魂断处，谢公祠畔客亭前。

[七言绝句]
秦皇系缆北山头，一抹江边海变洲。
百万生人无葬处，蜗争蚁战不如休。

[七言律诗]
佛陇遗芳鲜俪踪，王张三观揭禅丛。
圆明珠系衣襦里，净妙莲生湿淤中。
再现石桥真法界，重兴银地旧家风。
未应赋述夸孙绰，序倡称扬复有公。

[五言律诗]
赠秩徽章洽，求书秘草成。
客随朝露尽，人逐夜舟惊。
蒿里衣冠送，松门印绶迎。
谁知杨伯起，今日重哀荣。

[七言律诗]
我无尺地可耕锄，君有高田占具区。
若论生涯犹厚薄，独于宦意等分铢。
壮年未建鸿毛利，寸禄聊甘稚齿孥。
不学庸庸自持者，高冠空食上农夫。

[七言绝句]
谁人雅趣似林逋，绕屋栽梅入画图。
淡日笼晴霜转暖，从头看过有花无。

[五言律诗]
白云汾水上，人北鴈南飞。
行李山川远，风霜草木腓。
郡斋宾榻挂，幕府羽书稀。
最有题舆客，偏思玉麈挥。

[七言律诗]
山城灯夕兴厌厌，俗乐年丰令节参。
竿首挂星还拱北，云中回雁倦图南。
笙箫度曲喧芳席，彩翠交光结秀岩。
邦伯欲归人恋恋，帐兵休报鼓声三。

[五言律诗]
客斋开别住，坐占绿江𣸣。
流水非外物，闲云长属君。
浮荣未可累，旷达若为群。
风起高梧下，清弦日日闻。

[七言绝句]
保塞平淮亦效勤，当时佐命几元臣。
不知谁紊云台次，却作中兴第二人。

[七言绝句]
何人一舸下清溪，列壑攒峰想旧栖。
不雨石林元自湿，无云山路只长迷。

[七言律诗]
江皋空阔见东溟，两讯潮随远近生。
夹岸炎天迷雪岭，居人晴日骇雷声。
客帆朝暮乘风去，渔罟东西逐浪行。
尽道波神久恬静，应缘四海正清平。

[七言绝句]
无日无时不念归，此心宜有鬼神知。
如今已作终焉计，寄语山灵莫勒移。

[五言律诗]
元戎台鼎旧，大府节旄新。
边候正无事，宾筵况得人。
山寒太行晓，水碧晋祠春。
斋酿蒲萄熟，飞觞不厌频。

[七言绝句]
当时夫死若求归，凛然义动单于府。
不知出此更随俗，颜色如花心粪土。

[五言律诗]
卜宅西湖上，花翁死亦荣。
诙谐老方朔，旷达醉渊明。
风月生前梦，歌诗身后名。
风流不可见，肠断玉箫声。

[五言绝句]
罗幕生春寒，绣窗愁未眠。
南湖一夜雨，应湿采莲船。

[五言律诗]
客到苍苔寺，僧鸣暝色钟。
古檠挑焰涩，疎屋透霜浓。
吾道元迂阔，中年雅倦慵。
谁令背猿鹤，自酌不须攻。

[七言律诗]
赵璧微瑕岂易攻，抉磨深贺得良工。
古人规诲有余乐，近世交朋无此风。
二字相禆何预我，一篇兼报重烦公。
新吟若挂高门外，价比千金迥不同。

[七言律诗]
水转山来曲曲梯，参差楼殿占清辉。
龙章凤袭藏天篆，玉索金钩贲祖衣。
春去不知庭柏老，月明谁櫂钓船归。
曹溪有路人人到，踏断玄关古亦稀。

[七言绝句]
野水微茫路欲迷，重重沙渚自高低。
鹭鸶飞过无心泊，直入残阳树杪栖。

[五言律诗]
渔子舣舟待，山童负笈窥。
数峰衔日尽，百丈逆滩迟。
去住初随意，夷犹独诵诗。
不妨归更晚，正见月生时。

[七言绝句]
自从认得曹溪路，鸟道征空步坦途。
攫雾拏云风亦怕，降魔事毕念苏卢。

[五言律诗]
自古谁无死，斯人有重轻。
诸生望模楷，吾道倚权衡。
一发千钧挽，中流砥柱倾。
平生忧国事，何意作身名。

[五言律诗]
挚别王雎德，吁嗟卷耳心。
轴回坤事退，波度月痕侵。
金暗奁花涩，椒寒壁气沉。
生平宗庙福，膏泽在民深。

[七言绝句]
百尺竿头行阔步，紫罗帐里撒真珠。
山僧赢得呵呵笑，未审诸人会也无。

[七言律诗]
敕使书囊问队行，聚星深馆粲诸英。
云随襟袖来蓬岛，香散房栊宿化城。
振鹭充庭天有幕，珊瑚入网海无声。
范模一世尊先觉，况此提平慰后生。

[七言律诗]
好风昨夜作秋天，吹送雏鹓上紫烟。
慈母整裘颜有喜，难兄提钵面相传。
策勋胄榜特余事，努力巍科趁壮年。
直数重阳到端午，快聆三捷凯歌还。

[七言律诗]
排筠贴楮缀南金，舒卷乘时巧思深。
何必月团裁尺素，自多清爽涤烦襟。
挥来振鹭全开羽，叠去栟榈未展心。
利用已宜勤赏重，更堪精制出鸡林。

[五言律诗]
夷犹双桨去，莫不辨东西。
夕照偏依树，秋光半落溪。
风高一雁小，云薄四天低。
莽荡孤帆卸，水村杨柳堤。

[七言律诗]
旋烹雪粒胜琼浆，扑鼻香浮绕夜窗。
甘比玉莲开太液，色分秋练净澄江。
魔军战睡犹坚壁，笔阵催诗欲纳降。
已听铿锵惊俚耳，强颜犹把寸莛撞。

[七言绝句]
黑色明如黑漆光，白牙绣项皂罗裳。
肚皮腿脚皆如玉，内相将军不可当。

[七言绝句]
法华灵应著当年，今古何曾有间然。
不见后身房次律，却因和璞记前缘。

[七言律诗]
世事今人舌本强，滔滔何处是吾乡。
未成微服隠吴市，且可携筇访草堂。
欲买鸡豚投近社，少陪风月坐胡床。
共将绝唱追韩孟，一饮还须釂百觞。

[七言律诗]
尘容俗状早知非，脱迹归来喜复悲。
陇上人遥千万里，江邉花发两三枝。
兵戈阻绝书难到，雪霰飘零雁去迟。
跋马东风一回首，落英还与泪纷披。

[七言绝句]
山居老树秋还青，山下渔舟傍晚汀。
一笛月明人不识，自家吹与自家听。

[七言绝句]
黄栢冈前百岁翁，婆娑终日酒杯中。
此行得得烦君问，荒政如今惬老农。

[五言律诗]
疾风驱急雨，残暑扫除空。
因识炎凉态，都来顷刻中。
纸窗嫌有隙，纨扇笑无功。
儿读秋声赋，令人忆醉翁。

[五言律诗]
林下追凉久，山西反照初。
兰苕香自怨，蝉腹饱犹虚。
李暗倾冠外，棋残折屐余。
萧然臯壤乐，何必羡池鱼。

[七言律诗]
摆除尘网萦纒累，占得壶天放旷身。
世业文章俱拔萃，家传清白耻求人。
鼓琴颜巷贫而乐，褁饭桑门淡以亲。
闻说甑尘虽屡矣，不甘贷粟向诸邻。

[七言律诗]
使承帝命若予工，膴膴周原布惠风。
正似公权怀笔谏，岂如后蔡谱茶功。
春盈夏涸疑神水，荼苦饴甘属太空。
芹献固知仍旧比，采蘩泂酌亦昭忠。

[七言律诗]
漫浪江湖已十霜，一秋强半又重阳。
可怜白日浑闲度，偶对黄花觉自伤。
客舍题诗书感遇，市楼沽酒慰凄凉。
登高不为酬心赏，直欲凭栏望故乡。

[五言律诗]
野水今年长，青田入白湖。
乡音闻驿马，风力验樯乌。
永夜眠虽著，高秋病未苏。
常忧北山拜，辛苦倩人扶。

[五言绝句]
辈行有后先，志节无今古。
君看锦䙀儿，楚楚已可数。

[五言律诗]
三月秋千节，西郊菡萏洲。
塞寒春尚浅，俗乐政同优。
赏惬杯忘算，歌妍饵失钩。
黄昏垂柳岸，人意共迟留。

[七言律诗]
南郡开边古上流，君王侧席用嘉谋。
壮怀何止入云梦，雄略行看半九州。
风劲鼓声连岸动，雪晴江影与天浮。
一樽莫作新亭语，勋业归庸尚黑头。

[七言律诗]
旧来曾此摄雷封，勉策驽鞭愧罔功。
自分依莲游绿水，岂期沿檄又秋风。
今来视昔还多事，我亦无他祇一中。
此去未知能淑后，时知石药頼明公。

[七言绝句]
日长燕寝无公事，忽忆故人云水边。
包裹甘芳慰幽独，使君风味故依然。

[五言律诗]
羽节忽排烟，苏君已得仙。
命风驱日月，缩地走山川。
几处留丹灶，何时种玉田。
一朝骑白虎，直上紫微天。

[五言律诗]
一日如三岁，离怀不可忘。
宦游难会合，衰老易悲伤。
原上鸰飞急，天边雁序长。
如何名利役，白首远相望。

[五言律诗]
官缚春无分，髯疎雪更欺。
云间堕词客，事外得心期。
我老诗全退，君才句总宜。
一生非浪苦，醤瓿会相知。

[七言律诗]
共说生前国步难，山川龙战血漫漫。
交锋魏帝旌旗退，委任君王社稷安。
庭际雨余春草长，庙前风起晚光残。
功勋碑碣今何在，不得当时一字看。

[七言绝句]
瑶坛三级满苍苔，想像真人饮赤杯。
飒飒仙风动杉桧，只应飇驭暂归来。

[七言律诗]
人生谁肯便甘休，遇酒逢花且共游。
若向云衢陪骥尾，直须天畔落旄头。
三编大雅曾关兴，一册南华旋解忧。
四海英雄多独断，不知何者是长筹。

[七言律诗]
夜随凉气坐秋岩，醉墨淋漓乱点衫。
花里固知仙种别，诗中肯道使君凡。
乘风径欲眠香窟，修月曾经发宝函。
收拾万金归贾橐，不须麟阁大书衔。

[五言律诗]
孟容吾畏友，春日去朝京。
蔗境诗多好，莲池官最清。
坐诬缘举将，取忌为时名。
诸老端平岁，同词为辨明。

[五言律诗]
思穷烟浪阔，目断暮云层。
旧赏去何有，新诗得未曾。
披章如对景，搜句懒挑灯。
酬唱惭非敌，君千我百能。

[七言绝句]
家传笔法学光尧，圣草真行说两朝。
天纵自然成一体，谩夸虎步与龙跳。

[七言绝句]
两树亭亭藓砌傍，未论包贡奉君王。
世无班马堪薰炙，且嗅幽花亦自香。

[七言律诗]
一声湖外笑掀天，谁挽杨枝舣酒船。
倚柱宛然闻鹤语，买花却不要犀钱。
山阴拟去重为客，路滑归来亦悟禅。
还讶春风无勾事，绿林吹血化杜鹃。

[七言绝句]
且说髙皇宽法律，从他汉武好神仙。
关中脱使闹如鼎，自屏山樊能安然。

[七言律诗]
扫携绿野村边去，累日青山旷世机。
惜向永安兰若别，还经灵隐渡头归。
云峰积雪迷樵径，石罅新泉溅客衣。
诗会未由陪帝戚，心随云鸟入城飞。

[七言绝句]
鹭鸶虽说擅风标，永日滩头腹苦枵。
凫鹜杂居宁自异，鸡群鹤处更加骄。

[五言律诗]
秋夕不自晓，百虫齐一鸣。
时节适使然，鼓脇亦有声。
争喧鼠公盗，窸窣蛇阴行。
独有东家鸡，苦心为昏明。

[五言律诗]
一室凌埃𡏖，公堂更左偏。
闲消官上日，小隠洞中天。
棋酒随醒醉，蚊蝱断扑缘。
怜渠锻炉侧，矻矻计巢仙。

[五言律诗]
窅然长夜台，举世可哀哉。
泉户一朝闭，松风四面来。
石碑填駮藓，珠服聚尘埃。
谁言辽东鹤，千年往复廻。

[五言律诗]
驿书频插羽，汉士远征蛮。
四月天将暑，三苗旧阻艰。
悲笳背城邑，苦雾湿关山。
后夜东南望，妖氛翼轸间。

[七言律诗]
诗礼不忘它日问，文章未觉古人疏。
青云自致屠龙学，白首同归种树书。
绿叶青阴啼鸟下，游丝飞絮落花余。
无因常得杯中物，愿作鸱夷载属车。

[七言绝句]
往岁曾随江客船，秋风明月洞庭边。
为看今夜天如水，忆得当时水似天。

[七言律诗]
生涯到处似樯乌，科第无心摘颔须。
黄帽刺船忘岁月，白衣担酒慰鳏孤。
狙公欺病来分栗，水伯知馋为出鲈。
莫向洞庭歌此曲，烟波渺渺正愁予。

[五言律诗]
中秋不见月，空传江左诗。
阴晴定俱尔，离合政关兹。
亦复婆娑否，还成赋咏为。
溪南旧游地，谁与共襟期。

[五言律诗]
簿领纷相压，尘埃懒未堪。
轻阴人割麦，微雨客忧蚕。
照水荷衣薄，迎风柳鬓𩭹。
微吟聊自释，一梦满江南。

[五言绝句]
芙蓉本作树，花叶两相宜。
慎勿迷莲子，分明立券辞。

[七言绝句]
昔日南泉亲斩却，今朝耶舍示玄徒。
而今卖与诸禅客，文契分明要也无。

[五言律诗]
一生长抱恨，终亦是贫居。
遗信留孤鹤，营坟卖古书。
竹斋无俗物，秋圃有寒蔬。
福善何言昧，悠然望太虚。

[七言绝句]
宫殿峥嵘笼紫气，金渠玉砂五色水。
守阍仙婢相倚睡，偷摘蟠桃几倒地。

[七言律诗]
蓬瀛宫阙隔埃氛，帝乐天香似许闻。
瓦弄寒晖鸳卧月，楼生晴霭凤盘云。
共谁交臂论今古，只有闲心对此君。
大隠本来无境界，北山猿鹤漫移文。

[七言律诗]
都场百戏已先呈，舞字逡巡列太平。
酒缓天颜应有喜，乐高禁漏不闻声。
晴晖忽傍金茎动，协气偏从玉座横。
何事君臣皆共乐，银台连日奏秋成。

[七言绝句]
峥嵘罅石蛟潭閟，偪仄悬崖阁栈危。
横目不虞双足茧，子长心事未忘奇。

[七言绝句]
禁中图画访玄真，晚得歌词献紫宸。
天一笑，物皆春，依旧扁舟钓白苹。

[七言律诗]
不畏霜风射眼酸，要登峰顶作奇观。
连天野水微生绿，隔岸官梅已破寒。
试共嵇康寻石髓，要随杜老逐金鞍。
归来山鸟迎人閙，应是怪君犹布襕。

[七言绝句]
妍丑何须问画工，美人终日侍宫中。
奉春初计真堪恨，欲望单于敬外翁。

[七言绝句]
殿头催引上清华，独奏春词喝赐茶。
带月归来仙骨冷，梦魂全不到梨花。

[七言绝句]
六经不幸火于秦，日月曾何碍片云。
用舍从来关治乱，皇天本不丧斯文。

[五言律诗]
忆昔从吾友，兹焉事笔耕。
萤窗秋夜短，莲社晚风清。
乱后成陈迹，重来怆故情。
惟余云水客，依旧戏长鲸。

[七言绝句]
小院银瓶花落枝，骊山惊起睡杨妃。
销魂泪滴燕支雨，留得霓裳旧舞衣。

[七言律诗]
亭臯渺渺叶声干，更与西风一倚栏。
鹦鹉杯深遗恨在，麒麟冢没莫烟寒。
山如有约欲排闼，诗不中书屡免冠。
采菊东篱偶然耳，有人传作画图看。

[五言律诗]
忆昔孟东野，作尉悲龙钟。
有诗即景赋，大吏怒不容。
我痴坐移官，避事得养慵。
寄语鸥鹭辈，勿惊足音跫。

[七言律诗]
赭袍黄屋俨临轩，独立班头领众僊。
五色云乘金殿日，一声雷绕玉除天。
浮荣何敢矜科第，实地惟知学圣贤。
深重君恩无以报，疾风草劲雪松坚。

[七言绝句]
英标拔俗一千丈，壁立孤危不可攀。
南北东西徒斫额，谁知步步在其间。

[五言绝句]
玉烛和薰日，金穰瑞应初。
丰年知有象，吉梦兆维鱼。

[五言绝句]
月丛号耿耿，露叶泣漙漙。
夜长不自暖，那忧公子寒。

[七言绝句]
谿上谁哦柳恽苹，杼山斜日飏花尘。
杜鹃只管催春去，不信东风老得人。

[五言律诗]
半秋翻药裹，九日负云松。
黄菊从他好，清尊不我容。
零丁怜败叶，旁午羡游蜂。
今古登临恨，云迷五老峰。

[五言律诗]
江云暗江路，曾向玉川家。
冷入参差玉，香随的皪花。
照溪回夜色，冒雪冠春华。
犹记西窗伴，寒枝片月斜。

[七言律诗]
诏书京辅起沉沦，岁贡仍居第一人。
不愧得官名暂屈，自夸对策语深淳。
读书饱足终无厌，从宦奔驰自此新。
我去淮阳今不久，邻邦时得问音尘。

[五言律诗]
寂寞柴门掩，经过柱史荣。
老夫宁有力，半子自成名。
柳映三桥发，花连上道明。
缄书到别墅，郢曲果先成。

[七言律诗]
此是长江第一关，孤峰矫首耸遐观。
人今人古兴亡事，帆去帆来上下澜。
庙有神明司地险，舟藏鬼蜮过门难。
吾侪出处凭天道，浪自舂撞意自宽。

[七言绝句]
越衫罗薄逆新凉，扇剪青绡秋水光。
花前一把罗敷手，直到花残襟袖香。

[五言律诗]
宥密深黄阁，光辉极上台。
藏舟移夜壑，华屋落泉台。
雨绋谁为挽，寒笳故作哀。
伤心具瞻地，无复衮衣来。

[七言绝句]
二十空门元不著，三乘五教都拈却。
指头消息甚分明，病瘉何须重点药。

[五言绝句]
自笑心何劣，区区辨所冤。
伯仁虽到死，终不向人言。

[七言律诗]
柳疎梅堕少春丛，天遣花神别致功。
高处朵稀难避日，动时枝弱易为风。
堪将乱蘂添云肆，若得千株便雪宫。
不待群芳应有意，等闲桃杏即争红。

[七言律诗]
一纪重来一梦中，寓轩修竹自春风。
故人散去因群盗，旧意相亲惟七峰。
溪上偶存凝翠阁，圃中安往乐全翁。
感时不用频惆怅，万法从来本是空。

[五言律诗]
浅色閙花堂，清寒熏夜香。
应持燕尾剪，破此麝脐囊。
有恨成春睡，无人见洗粧。
故山烟雨里，寂寞为谁芳。

[七言绝句]
瑟瑟清波溪涧寒，属联诗笔不当悭。
请君更舣菁山棹，万斛愁侵山复山。

[七言律诗]
佳和殊堪渴想劳，幅巾霜鬓遂忘搔。
长言灿灿经三复，至乐融融共一陶。
遇事未能全吏隐，解颐幸得接诗豪。
愿前瓜代频酬唱，任秃秋蟾玉兔毫。

[七言绝句]
舍北湖山千叠翠，街南溪水一篙深。
黄鹂也似快晴日，杨柳阴中诉好音。

[七言绝句]
雄篇多幸到柴扉，祇恨空留最后枝。
收拾愧同螬食李，侯生谁复敢言诗。

[五言律诗]
枯树桓司马，五柳陶征君。
微木何足道，所叹此两人。
一埋柴桑骨，一为九锡臣。
荣辱俱已矣，芳秽万世闻。

[五言绝句]
出仕虽无补，归耕宁买田。
聊将报明主，庶不媿前贤。

[五言律诗]
三日不相见，逢人问始知。
同车侵朔雪，临水拜灵龟。
絮扑鸳鸯带，花团蛱蝶枝。
如何东郭叟，足迹自穿綦。

[七言律诗]
破屋飕飕雀鼠穿，迩来四壁愈萧然。
钱多孰谓可使鬼，人众何尝能胜天。
秃尾驴游云外寺，长须奴引竹间泉。
更余一事犹当勉，读易从今十绝编。

[五言律诗]
梦觉西窗晓，听风过曲廊。
好诗非易辨，闲坐尽无妨。
人静鸟乌喜，雨来花草香。
寸心经患难，况复近秋凉。

[七言绝句]
青蛾皓齿作埃尘，玉匣珠衾地下身。
一曲坏墙门不锁，林花开落墓前春。

[五言律诗]
润色文章手，论材政事科。
补天娲后石，却日鲁侯戈。
已郁苍生望，那闻挽者歌。
堂堂无复有，寂寞閟山阿。

[七言律诗]
彻骨彻髓道一句，三要三玄绝遮护。
竺乾四七例皆迷，震旦二三浑未悟。
我说是言非正邪，当机觌面休回互。
殷勤为报云台公，俊鹰不打篱边兔。

[七言绝句]
入门便喝绝商量，空奋双拳立纪纲。
反转杀人三角眼，丛林千古受灾殃。

[七言绝句]
芳意将阑风又吹，白云离叶雪辞枝。
集贤雠校无闲日，落尽瑶花君不知。

[七言绝句]
花神不管勒花风，开尽深红到浅红。
未放游人偷眼看，已惊红雨乱蒙蒙。

[七言绝句]
海棠别得一风光，恨不生香转曲廊。
春睡太真困未足，胭脂露冷湿红妆。

[五言律诗]
秋水浅出滩，秋叶落成阵。
方喜风露清，已叹霜霰近。
衰疾虽向平，不死亦堇堇。
灯青地炉冷，吾学其少进。

[五言律诗]
十年功名心，客枕寄归梦。
众中不卓立，老大复何用。
收身入禅寂，蔬茹饱僧供。
蛙鸣谁官私，聊欲当弦诵。

[五言律诗]
万仞朝沧海，秋层上碧虚。
峭欹云尽后，寒绮月生初。
影落阳侯宅，根连觉帝居。
谁能谢尘迹，向此结茅庐。

[七言律诗]
冬温初喜一寒新，纸阁砖炉养病身。
残雨已收犹点滴，断云欲散更轮囷。
衣裳可典宁留笥，口腹虽馋肯累人。
一事明朝差似乐，探梅闲岸接䍠巾。

[五言绝句]
兰眼擡路斜，莺唇映花老。
金龙倾漏尽，玉井敲冰早。

[七言律诗]
万象从来一径通，但缘分别便西东。
遗簪祇为情难尽，泣路方知意未穷。
偃仰不抛青嶂里，往来多在白云中。
平生分野应难比，涧饮林栖得古风。

[五言律诗]
揽辔岁空尽，萧条万里间。
向来貂已敝，此去鬓宜班。
雪没前王帐，沙连右地山。
星回阳气复，吾亦至几还。

[七言绝句]
天将瑞雪洒乾坤，世界浑疑色布银。
人说丰年犹细事，边庭先喜荡烟尘。

[七言绝句]
吴头楚尾散花洲，天阔波云恰下鸥。
帝子胸中有江汉，故能风露笔端秋。

[五言律诗]
雪后寒簷滴，青灯夜看诗。
人情虽已甚，物色又何其。
永永孤城漏，垂垂老境时。
瑠璃剪木叶，今岁是冰枝。

[七言绝句]
道在人间或可传，小还轻变已多年。
今来海上升高望，不到蓬莱不是仙。

[七言律诗]
万里东来双鲤鱼，衰翁悲喜得儿书。
闻过岘首已冬至，想到匡庐将岁除。
辛苦山行穿雪履，凄凉旅饭嚼冰蔬。
此行身历艰难遍，莫厌东皋共荷鉏。

[七言绝句]
乌巾年少归何处，一片彩霞仙洞中。
惆怅别时花似雪，行人不肯醉春风。

[七言绝句]
八月涛声吼地来，头高数丈触山回。
须臾却入海门去，卷起沙堆似雪堆。

[七言绝句]
黄雀初肥入口销，玉醅新熟得春饶。
主人更恐香无味，沉水龙涎作伴烧。

[七言律诗]
戚戚秋风飐旐旌，送车千辆咽佳城。
令妻寿母名兼美，孝子慈孙礼备成。
望士有诗歌绋綍，梵坊无侣献铙钲。
更惭朴语书铭石，万一幽光久更明。

[五言律诗]
章甫从诸老，今为两世人。
惟书尚开眼，非酒孰关身。
远水涵清镜，晴云蹙细鳞。
篱边花未尽，作意醉残春。

[七言绝句]
醉眠欹侧似乘舠，飒飒溪风吹鬓毛。
颇念乘流觅归路，兀然惊起遇滩高。

[五言律诗]
忆侍西征幕，丛谈夜达晨。
别来青鬓换，喜见紫泥新。
宸极拱朝帻，晓星看蜀珍。
一朝楼五凤，积愤洗峨岷。

[七言绝句]
九九中间易道在，天心惟许菊花知。
一年好景君须识，都在西园把菊时。

[五言绝句]
东西两湖水，相并比鸳鸯。
湖里鸳鸯鸟，双双锦翼长。

[五言律诗]
瑞荚盈端月，神灯灿宝辉。
执金停徼骑，坐狄敞朝扉。
激征清歌歇，晞阳醉客归。
可封家自乐，不独在轻肥。

[七言绝句]
满谷千千万万红，含情一一待春风。
难将朽质争娟好，拚却轮囷似老松。

[五言律诗]
古寺深山里，高亭万木丛。
归云度疎牖，绣岭倚晴空。
涧草连阶绿，岩花照槛红。
纵非尘世外，无异画图中。

[七言绝句]
干戈罢却复何言，六国风清令不传。
犹有当时太平意，尘埋三尺髑髅前。

[七言律诗]
鄮山鄞水百祥开，天祐神仙间世来。
剩喜千龄才七秩，更祈八座上三台。
箫韶声里翻红袖，衮绣光中釂玉杯。
每阅十期成再会，方瞳丹脸永如孩。

[七言绝句]
阶前已见三分落，枝上都无十日繁。
谁伴多情王副使，吟诗倾酒与招魂。

[五言律诗]
雨声疏复密，窗影暗还明。
赤米香炊饭，青蔬淡煮羹。
闲中长棋格，病后减诗情。
惟有桑麻事，邻翁与细评。

[五言律诗]
相位期三入，人心望一新。
名称高世表，器识自天真。
孰谓仁人寿，空怜吾道贫。
彼苍如有意，应百赎其身。

[五言绝句]
楼角凌风逈，孤城隠雾深。
万事随转烛，秋光近青岑。

[五言律诗]
皆救眼前急，锥刀蕴利名。
愚心违善道，慧眼自分明。
大海波浪没，深山栋木成。
旁求存古意，后学法先生。

[五言律诗]
僧馆经年学，书签尽日抽。
空闻割鸡笑，不见化凫留。
瘴月晓还落，蛮云冷未收。
西华夜来雨，浄洗一生愁。

[七言绝句]
椒浆桂酒蕙蒸殽，学子人能诵楚骚。
惟有籍兰无识者，老夫对尔首频搔。

[七言律诗]
越山东来万烟鬟，余姚为邑山四环。
客车细穿市井间，邑屋更绕龙泉山。
佛阁翚飞最高处，远近岚霏随指顾。
小留开船有新句，君知可是囚山赋。

[七言绝句]
裂破古今没窠臼，当机大阐血盆口。
脚尖趯出佛如麻，李四张三无路走。

[五言律诗]
朝家重典刑，书府借时英。
钲鼓喧江下，云山拂眼清。
秋风鲈鲙美，书日锦衣荣。
勿似朱翁子，空令守邸惊。

[七言绝句]
去年今日到城都，城上芙蓉锦绣舒。
今日重来旧游处，此花顦顇不如初。

[七言律诗]
饱诵韶州白葛轻，十年曾不慰前闻。
芰荷欲使风裳制，溪谷难褰雾縠纹。
坐甑遭炊无可避，踏冰赤脚谩多云。
试将一事烦吾子，粗绤精𫄨可细分。

[七言律诗]
冠剑中休会禁扃，暂欹孤枕拂云屏。
汉臣责重非真醉，楚客秋高恨独醒。
宝墨喜窥前赐榜，华绦犹记旧呼铃。
诏催终宴箫韶动，更学鶢鶋子细听。

[五言律诗]
逾年去天阙，长是寓僧庐。
云水志方适，轩裳情已疏。
午风吹茗椀，夜月照床书。
忘我兼忘世，此生真有余。

[七言律诗]
三年四过子陵台，老我风霜两鬓催。
望见云山心已愧，梦登钓石眼为开。
乾坤清气长如许，钟鼎元勋安在哉。
近百年来几帆过，登临多是觅官来。

[五言律诗]
命使得才臣，钦刑圣主仁。
铜苗休问发，田种去教亲。
白茗出溪上，红蕉连海滨。
轻车莫道远，诏意重生民。

[五言绝句]
土旷深耕少，江平远钓多。
平生皆弃本，金革竟如何。

[七言律诗]
遐想高风殊未厓，舣舟夜访子陵台。
衔山西照情何限，逝水东流梦不回。
双桨未闻卿月过，一尊先为客星开。
东都人物俱煨烬，独有先生迹未灰。

[七言绝句]
虎牌毡笠号公卿，不直人间一唾轻。
但愿扶桑红日上，江南匹士死犹荣。

[七言绝句]
空余短笠与轻蓑，道著休时事早多。
更向中间问消息，夜深无奈月明何。

[七言律诗]
夜半渐惊风作恶，朝来賸喜月为良。
知梅有意商量雪，问菊何谋准备霜。
和靖未吟先得趣，渊明欲断已无肠。
物情荣悴胡关我，独酌悠然寓醉乡。

[五言律诗]
阴晴无远近，独有此宵看。
写尽山河影，想添蟾兔寒。
清辉分玉露，斜汉泛冰盘。
上到高圆处，亭亭轮更安。

[七言绝句]
游公已去今安在，学步虚声过午清。
最喜高谈言太极，一轮放下月华明。

[七言律诗]
早曾兔苑传词赋，屈在桐乡勾簿书。
薄宦交朋嗟绊骥，清贫人吏说悬鱼。
二年领郡睽离久，一夕当樽鄙恡袪。
苦恨秋风动行色，徘徊无计驻征车。

[五言绝句]
太岁当头立，诸神不敢当。
其中有一物，犹带洞庭香。

[七言绝句]
巢乌噪处绿杨村，寒食人家昼掩门。
麦陇晓风收宿润，烟林午日涨黄昏。

[七言律诗]
三百六旬今夜尽，六十四年明日催。
不用叹身随日老，亦须知寿逐年来。
加添雪兴凭毡帐，消杀春愁付酒杯。
唯恨诗成君去后，红笺纸卷为谁开。

[五言律诗]
禅窗小有天，一见喜跫然。
壁画诗为重，簷花菜共妍。
而翁十暑别，于我百年缘。
此日相逢此，胜如三笑传。

[五言绝句]
真水黄芽长，香风玉杵鸣。
不为三窟计，永伴一轮明。

[五言律诗]
层阁叠危壁，瑞因千古名。
几连扬子路，独倚润州城。
云近衔江色，雕高背磬声。
僧居上方久，端坐见营营。

[七言律诗]
一生受用燕营窠，百岁光阴马驻坡。
晚境喜无干己事，故人远寄歇心歌。
君开经卷尘缘了，我辟山林诗料多。
得句却愁成绮语，何如一意向禅那。

[七言律诗]
寿溪百里荐寒流，来护杨君少尹丘。
三复先公当日翰，重修处士旧时楼。
高山不减八千仞，往事空余五十秋。
辟作小斋教子姪，好将万卷著双眸。

[七言绝句]
石滑梯山祗自疲，谁云此法妙难思。
便教元亮荒三径，也胜杨朱泣两岐。

[五言绝句]
糊涂不成书，把笔意甚喜。
举头见爷笑，持付三四纸。

[七言绝句]
翰林才大今师伯，目短曹刘数仭墙。
我亦当年曾问字，云泥无路可升堂。

[七言绝句]
团团珠绕玉珊珊，马载驴驼上铁船。
分付海山无事客，钓鼇时下一棬挛。

[七言绝句]
终日欢陪解语莲，浮花欲比价相千。
不须更买盆池景，寂寞无言涴眼前。

[七言律诗]
二月春寒倍觉深，双扉昼锁柏庭阴。
修途远至劳虽甚，雅谊相亲喜不任。
穷核须繄颛用智，哀矜当亦共存心。
累囚未引犹纾暇，浊酒那辞细细斟。

[七言绝句]
短帽轻衫宫样窄，舞遍胡笳十八拍。
曲罢酒阑犹未归，归来月色和云白。

[七言绝句]
扁舟晓泊画桥西，风满蓬窗水拍堤。
落舟半山人未起，万蛙声里子规啼。

[七言绝句]
梅子垂垂傍短墙，淡烟微雨暗池塘。
年来自觉伤春甚，覧镜欷歔泪数行。

[五言律诗]
昨日山有信，祗今耕种时。
遥传杜陵叟，怪我还山迟。
独向潭上酌，无人林下棋。
东谿忆汝处，闲卧对鸬鹚。

[七言绝句]
兰质蕙心何所在，风魂云魄去难招。
子规叫断黄昏月，疑是佳人恨未消。

[七言律诗]
锵锵笙磬阼阶东，穆穆黄流玉瓒中。
近在门阑无此称，老来襟抱更谁同。
幽燕遗恨须收第，孔孟微言要忍穷。
精舍一区泉石好，何时相就看冥鸿。

[七言绝句]
江湖归不及花时，空绕扶疏绿玉枝。
夜直去年看蓓蕾，昼眠今日对纷披。

[七言绝句]
虽无艳态惊群目，幸有浓香压九秋。
应是仙娥宴归去，醉来掉下玉搔头。

[七言律诗]
莫逆真心际混茫，岂将生死系存亡。
已骖云雾朝丹阙，犹蜕衣冠寄异乡。
姓氏不传灵秘录，精神长在发圆光。
洪肩丘袂攀无及，分向尘中到老忙。

[七言绝句]
长安应制住红楼，浪惹玄都紫陌愁。
天目有山无捷径，落花莫放出溪流。

[七言绝句]
细水收晴露浅沙，叶新枝上绿交加。
春风误得刘郎老，犹有心情数落花。

[五言律诗]
绿暗山前路，柔桑宛宛垂。
稻秧分陇后，蠺茧下山时。
白日缫车急，中宵织妇悲。
老年官赋了，不长一絇丝。

[七言绝句]
平生秀句诵随州，今日身亲历胜游。
欲赋江山无好语，强赓归鸟与孤舟。

[七言绝句]
花荠悬灯柳插簷，老怀那得似饧甜。
画船已载先生去，燕子无人自入帘。

[五言律诗]
共造中郎室，明窗玩好奇。
砚珍镌子石，琴古斲孙枝。
篆鼎飘香远，茶瓯转味迟。
自惭尘土累，清话得移时。

[五言律诗]
诛茅斩恶木，众卉方以朋。
掘沙到沮洳，方复见此澄。
客来恍异境，物象初不增。
以此自诳目，果下能日乘。

[七言律诗]
鹊尾炉香半未灰，古潭瞥地撼风雷。
单车陟降固劳止，万壑喧豗亦壮哉。
高廪正须端策验，应门已报送诗来。
忧时更愿人才富，重与南山咏有台。

[七言律诗]
莫羡朝回带万钉，吾曹要可草堂灵。
风来弱柳揺官绿，云破奇峰涌帝青。
听尽啼莺春欲去，惊回梦蝶醉初醒。
从教俗眼憎疏放，行矣桐江酹客星。

[七言律诗]
西州落魄九年余，濯锦江头已结庐。
谁遣径归朝凤阙，不令小住奉鱼书。
尘埃眯目诗情尽，疾病侵人酒兴疏。
寄语莺花休入梦，世间万事有乘除。

[五言律诗]
修径投幽隐，轻裘怯暮寒。
闲僧能解榻，倦客得休鞍。
白雨鸣山麓，青灯语夜阑。
明朝梯石路，更仗笋舆安。

[七言绝句]
谁栽窗外碧琅玕，潇洒尤宜老眼看。
寄语后人毋翦伐，更须时为报平安。

[七言绝句]
千年故国岁华奔，一柱高台已断魂。
唯有岘亭清夜月，与君长啸学苏门。

[五言律诗]
解把诗言别，那无计可留。
梅花两心事，寒鴈五更愁。
我亦高悬榻，君须独卧楼。
后回相忆处，莫返雪中舟。

[五言绝句]
晨起出门去，江声自悲咽。
满目无行人，前山雾如雪。

[七言绝句]
为怜红杏亚枝斜，看到斜阳送乱鸦。
又是一春穷不死，天教留眼看鶑花。

[七言绝句]
秦皇开郡为桂林，古号名邦五岭阴。
山琢玉簪攒万叠，江分罗带绕千寻。

[七言律诗]
勅书夜到释幽囚，朝野欢声例快游。
蔼蔼庶官咸被泽，跄跄多士悉承流。
蹑云思献安邦策，钓月慵寻泛宅舟。
寄语淮阴休笑我，乘时指日跨龙头。

[七言绝句]
西山爽气不谁何，政恐愁容积渐多。
动地边声入河陇，未妨车马断经过。

[五言律诗]
天地西设险，剑外分野殊。
君家万里侯，支郡许专诛。
威名詟华夷，玉帛走易于。
韡韡常棣华，煌煌驷马车。

[七言律诗]
寒食风光雨歛尘，病余寒极强颁春。
传呼广陌双摇旆，乘兴名园一柅轮。
列座宾寮皆俊雅，绕池花木尽奇珍。
长吟浅醉归时晚，蜡炬荧煌改火新。

[七言律诗]
十年归客但心伤，三径无人已自荒。
夕宿灵台伴烟月，晨趋建礼逐衣裳。
偶因麋鹿随丰草，谬荷鸳鸾借末行。
纵有谏书犹未献，春风拂地日空长。

[七言律诗]
泪沾双袖血成文，不为悲身为别君。
望鹤眼穿期海外，待乌头白老江𣸣。
遥看逆浪愁翻雪，渐失征帆错认云。
欲识九回肠断处，浔阳流水逐条分。

[五言律诗]
古诗皆有托，正道岂无归。
风雅收功远，弦歌得趣微。
王刘终少是，毛郑亦多非。
儒氏潜深爱，篇篇尽玉玑。

[七言绝句]
记得年时灶不烟，土仓今番遶门边。
已占此后无忧色，绿遍村前菜麦田。

[五言绝句]
欲作辽阳梦，愁多自不成。
错嫌乌臼鸟，半夜隔窗鸣。

[七言律诗]
采凤何年此地游，高台千古自风流。
寒烟淡淡笼城郭，宝器时时出冢丘。
舴艋竞归芳草渡，鹭鸶群舞碧芦洲。
重华不返箫韶断，落日秦淮添客愁。

[七言绝句]
一自昭陵掩閟都，龙跳虎卧世间疎。
如今纵有千金璧，不博当年十字书。

[七言绝句]
四围乔木尽儿孙，曾见吴宫几度春。
若使当年成大厦，也应随例作灰尘。

[五言绝句]
远羡五云路，逶迤千骑回。
遗簪唯一去，贵赏不重来。

[五言绝句]
不向东山久，蔷薇几度花。
白云还自散，明月落谁家。

[五言律诗]
已将夙昔志，抵掌为君陈。
笳鼓悲吴地，须眉忆汉臣。
梅花凭夜发，柳色司年新。
此夕关河客，应输夜卧人。

[七言绝句]
春深遶屋绿阴稠，却扫无人识冗侯。
独肯敂关相劳问，不妨挟册共藏修。

[七言律诗]
剩雨顽云乍解围，清光此夜拟依稀。
天工不许厌厌饮，月姊终悭皎皎辉。
离合随缘都是乐，阴晴任理两忘机。
谢君好语无貂续，题拙慙随赵璧归。

[五言律诗]
独笑或独哭，从人唤作颠。
生惟嗜食菜，贫亦耻言钱。
清兴游空外，孤愁抱日边。
所忧无别念，雁又犯南天。

[五言律诗]
江海同为客，山林不并居。
经时占喜鹊，今日剖双鱼。
拥鼻还成咏，撑肠未废书。
孤吟聊自遣，谁复借吹嘘。

[七言绝句]
凤林关里水东流，白草黄榆六十秋。
边将皆承主恩泽，无人解道取凉州。

[七言绝句]
有僧支颊撚眉毫，起就夕阳磨剃刀。
到此既知闲最乐，俗心何啻九牛毛。

[五言律诗]
云际众僧里，独攒眉似愁。
护茶高夏腊，爱火老春秋。
海浪南曾病，河冰北苦游。
归来诸弟子，白徧后生头。

[五言律诗]
握节背都门，春天景半温。
柔鞭难驻马，芳草易销魂。
远目和烟重，离怀助酒昏。
好花无奈野，时复映遥村。

[七言律诗]
霜严月苦欲明天，忽忆闲居思浩然。
自问寒灯夜半起，何如暖被日高眠。
唯慙老病披朝服，莫虑饥寒计俸钱。
随有随无且归去，拟求丰足是何年。

[七言绝句]
吾爱白云云爱吾，朝朝暮暮伴吾庐。
从龙傍鸟随他去，留与幽人作画图。

[七言律诗]
苦用吟心续祖灯，得君印证愈分明。
一聆此日鸡窗话，尽洗前时蚓窍声。
飏柳轻风寒忽暖，催花小雨湿还晴。
眼前总是诗光景，可惜明朝又远行。

[七言绝句]
桑里相闻路一程，无从款接笑谈清。
那知邂逅论诗处，秋满潇湘鴈送声。

[七言绝句]
调和铅汞要成丹，大小无伤两国全。
若问真铅是何物，蟾光终日照西川。

[七言律诗]
荒村屏迹任时移，山水昏明各异姿。
穹谷烟凝成襞积，斜林风过作鳞差。
病身岂复能强徤，末路惟应足抵巇。
万古升沉同鸟没，盖棺犹未且题诗。

[七言绝句]
海上名山即虎丘，生公遗迹至今留。
当年说法千人坐，曾见岩边石点头。

[七言律诗]
长乐才闻一叩钟，百官初谒未央宫。
金波穆穆沙隄月，玉树琤琤上苑风。
香重椒兰横结雾，气寒龙虎远浮空。
嗟余索米无人问，行避霜台御史骢。

[七言绝句]
叛将连头就典刑，元和功业竟无成。
晚年误信妖人术，祸自丹砂药里生。

[七言律诗]
鉴湖周围三百里，极目平波清到底。
荷花岁久生满湖，人来采莲唱歌起。
贺家千顷水云乡，六月荷花风最凉。
短楫轻舟来断续，山横晓月正苍苍。

[五言绝句]
禅友何时到，远从毘舍园。
妙香通鼻观，应悟佛根源。

[五言律诗]
修客衣襜如，喔咿守阍傍。
闻闲掩耳避，令人忆柴桑。
铦乎问水滨，其道尊空王。
坐来薝卜林，不闻有别香。

[七言律诗]
落叶残芜又一冬，老人光景易匆匆。
不论病惰耕桑业，但恨贫分学问功。
马昔腾骧离冀北，鹤今憔悴返辽东。
六经未与秦灰冷，尚付余年断简中。

[五言律诗]
胡僧论的旨，物物唱圆成。
疎柳春来翠，幽窗日渐明。
禅心清石室，蝶翅覆花英。
好听谈玄处，乔松鹤数声。

[五言律诗]
酒亦逢人饮，诗须任我吟。
短长徒有兴，醒醉盖无心。
烂漫欢中趣，幽微得处寻。
佳时思共赏，良夜忍孤斟。

[五言律诗]
行乐北山路，绵力涉逶迤。
诸郎骋逸足，掩冉去莫羁。
归坐独兀兀，糜粥聊自资。
狂澜成止水，吾病真吾师。

[七言绝句]
夜窗相对不成眠，苦为离愁定不然。
政以苍生未苏息，思君日夕望回船。

[七言律诗]
昨遣长须迓诗老，人言已过阊门了。
梅边肠断傍寒溪，诗老官忙应未知。
何时真访山中许，已办竹深留客处。
只恐归程官更忙，天驺催上沙堤去。

[七言律诗]
因话天台归思生，布囊藤杖笑离城。
不教日月拘身事，自与烟萝结野情。
龙镇古潭云色黑，露淋秋桧鹤声清。
此中是处堪终隐，何要世人知姓名。

[七言绝句]
去年还家已半年，盍簪尊酒数留连。
岁穷送别溪头路，手把梅花思黯然。

[七言绝句]
傲雪含芳破五花，水村山郭傍诗家。
本为金鼎调羹物，寥落山林老岁华。

[七言律诗]
一身得禄从孤客，千里还丧获旧林。
清节萧条妻子计，白头敦笃弟兄心。
能抛印绶高应少，自筑丘坟达更深。
我与往来无力荐，褒传唯有北窗吟。

[七言律诗]
雨余池上兴悠哉，坐荫藤花藉石苔。
白鸟联拳相对立，红蕖粲艳一时开。
吐吞月色云浓淡，经纬水纹风去来。
幽事相关心自乐，岸巾独啸更衔杯。

[七言绝句]
宗族几为孔子焚，为秦未几又为尘。
田横更欲横河岳，不把英雄让与人。

[五言律诗]
亲亲自祢率，恩礼有等节。
虽云王父命，天性何斯绝。
奈何彼卫辄，父子相倾夺。
此而义可与，人伦固隳灭。

[七言绝句]
松篁一径曲通桥，直上危亭十里遥。
但觉群生俱𫖯首，不知身已在云霄。

[七言律诗]
阃寄当今第一难，三年裘带笑谈闲。
宽扶民力野声乐，静压边风江水闲。
□□有缘钟阜住，清朝却诏履星还。
过家闻说须留憩，荷满江洲笋满山。

[七言绝句]
秋气恻恻侵户牖，霜林风过犹余音。
八年泪湿龙塘土，展转不眠中夜心。

[五言绝句]
宝册琼瑶重，新庭松桂香。
雪消春未动，碧瓦丽朝阳。

[七言绝句]
暮鸿作阵猛相追，风有何忙也急吹。
恼杀诗人真枉却，云窗雾阁不曾知。

[七言律诗]
岩根商舸集高桅，岩顶朱门小殿开。
未信瀛洲环弱水，始知鼇背负蓬莱。
青山到海重重小，白鸟随潮两两来。
坐久松风吹骨冷，此身浑觉在瑶台。

[七言绝句]
初生科斗聚如拳，鼓吹骎骎聒夜眠。
料得鱼蛮生妄想，曲车那解口流涎。

[七言绝句]
下彻灵根上太虚，斑分碧落照尘区。
要知一览龟峰境，不用重看雁荡图。

[七言绝句]
挂月栖云向楚林，取来全是为清音。
谁知系在黄金索，翻畏侯家不敢吟。

[七言律诗]
雨压残红一夜凋，晓来帘外正飘飖。
数枝翠叶空相对，万片香魂不可招。
长乐梦回春寂寂，武陵人去水迢迢。
忍将玉笛传遗恨，苦被芳风透绮寮。

[五言律诗]
竹影满幽窗，欲出腰髀懒。
何以同岁暮，共此晴云椀。
摩挲蛰雷腹，自笑计常短。
异时分忧虞，小杓勿辞满。

[七言绝句]
禁苑残莺三四声，景迟风慢暮春情。
日西无事墙阴下，闲蹋宫花独自行。

[七言律诗]
画辕曾记到西州，莫为题舆厌滞留。
官况优如支郡乐，风光浑似昔年游。
日无余事知闲暇，时有清呤竞唱酬。
政绩易成恩典在，天涯不觉两经秋。

[七言绝句]
雪没东园一径深，频惊饥雀落空林。
疎明自喜山房小，更听哀弦空外音。

[七言律诗]
时时不甘春著力，年年能占腊前芳。
水边攀折此中女，马上嗅寻何处郎。
山舍更清栽作援，凤楼偏巧学成粧。
团枝密密都如雪，野雀飞来翅合香。

[五言律诗]
为郎不入朝，自是赴嘉招。
豸角初离首，金章已在腰。
劒横阴绿野，栈响近丹霄。
迎驿应相续，悬愁去路遥。

[七言绝句]
老去勤勤念一丘，已将身世上虚舟。
济川善谑情虽厚，似倚清才恼白头。

[七言律诗]
买得扁舟载月明，喜它箫鼓巳归城。
一襟风露清吟骨，四望湖山见道情。
花港采菱供果饤，苹洲撷荇荐杯行。
此欢不许人多得，破晓西村鸡犬鸣。

[七言律诗]
木落天寒山气沈，年华客意共萧森。
偶于佳处发深省，其实宦游非本心。
红日坐移钟阁影，白云闲度石楼阴。
还家莫话神仙事，老不宽人雪满簪。

[五言律诗]
击石乃有火，不击元无烟。
人学始知道，不学非自然。
万事须己运，他得非我贤。
青春须早为，岂能长少年。

[七言绝句]
登高时节殃鸡犬，乞巧风流狎女牛。
何似今朝酹忠魄，残杯一洗世人愁。

[七言律诗]
孟韩相慕久悬悬，恨不论诗早十年。
吾道不行知有命，斯文将丧更由天。
此生何恨为龚胜，来世谁能知少连。
不信无人扶宇宙，是邦豪杰已林然。

[五言律诗]
汲水洗青石，寘之盛酒樽。
身闲宜独坐，手冷喜时扪。
晓露黏花片，春苔蚀浪痕。
从吾已安稳，不复动云根。

[七言绝句]
宫女妆花不必匀，浅红深紫自争新。
已能含笑惊愁眼，枉是无言对暮春。

[五言律诗]
山静水逾响，我行清夜中。
月华霜著地，云影浪摇空。
有酒不惜醉，无人谁与同。
嫦娥捣仙药，应厌广寒宫。

[五言律诗]
南登秦岭头，回首始堪忧。
汉阙青门远，商山蓝水流。
三湘迁客去，九陌故人游。
从此思乡泪，双垂不复收。

[七言律诗]
履道西门有弊居，池塘竹树遶君庐。
豪华肥壮虽无分，饱暖安闲即有余。
行灶朝香炊早饭，小园春暖掇新蔬。
夷齐黄绮夸芝蕨，比我盘飧恐不如。

[五言律诗]
诗名不易出，名出又何为。
捷到重科早，官终一郡卑。
素风无后嗣，遗迹有生祠。
自罢羊公市，溪猿哭旧时。

[五言律诗]
秋风送纨扇，终日御瑶琴。
祇可自为乐，不求人赏音。
无心问轩冕，此地即山林。
堪笑红尘客，飘零雪满簪。

[五言律诗]
山雪照湖水，漾舟湖畔归。
松篁调远籁，台榭发清辉。
野岫分闲径，渔家并掩扉。
暮年诗力在，新句更幽微。

[七言绝句]
嵩云草草失前期，佐主无才鬓有丝。
牢落江滩阻风夜，峡猿声里坐多时。

[七言律诗]
空绡图画几曾收，楼外苍林远更悠。
日莫群乌投栎社，天长数雁落芦洲。
为谙世上空花景，最喜山中落叶秋。
官事渐稀农事了，携壶挈榼可容不。

[五言律诗]
莽莽平原绿，悠悠晚树红。
巢成莺哺子，柳老絮飞空。
碧草长亭路，青旗野店风。
伤心对千里，无酒奈愁攻。

[五言律诗]
摇落山城莫，栖迟客馆幽。
葵衰前日雨，菊老异乡秋。
自信浮沈数，仍怀顾望愁。
蜀江归棹在，浩荡逐春鸥。

[七言绝句]
浊醪初熟荐霜螯，不拟寒山不广骚。
清晓豆花篱下立，竹梢独与月争高。

[七言律诗]
□□□□□□奇，金石辉辉万古垂。
论定固知名贵正，时危更识礼从宜。
溪山不老刊长在，天地重开继者谁。
多少舣舟咸有纪，况予毕戍可无诗。

[七言绝句]
火衰水劣病余身，未散虚空一聚尘。
更欲强招年少客，折花同赏梦中春。

[七言绝句]
纷纷恶直喜阿谀，局束英豪气不舒。
万事付渠三昧手，此生自放五车书。

[七言绝句]
未得还乡泪欲珠，一书封了又踌躇。
家人会得征夫意，门外西风即是书。

[七言绝句]
横凿南山贯北津，安知丰沛有真人。
六朝不得中原土，犹使英雄欲过秦。

[七言律诗]
匆匆分手向天涯，便忆高斋聚首时。
绕榻图书春睡醒，一灯风雨夜谈迟。
幽州此去三千里，行客当归六月期。
窗枕那堪秋思澹，瀹茶细与说相思。

[五言律诗]
士固难推挽，君其自宠珍。
诗成建安子，名到斗南人。
晚岁还为客，微官只为身。
向来书尽熟，去不愧张巡。

[七言绝句]
自小栖玄到老闲，如云如鹤住应难。
溪山不必将钱买，赢得来来去去看。

[七言律诗]
岳阳壮观天下传，楼阴背日堤绵绵。
草木相连南服内，江湖异态栏干前。
乾坤万事集双鬓，臣子一谪今五年。
欲题文字吊古昔，风壮浪涌心茫然。

[七言绝句]
是非莫问门前客，得失须凭塞上翁。
引取碧油红旆去，邺王台畔醉春风。

[五言绝句]
秋兴最难遣，诗怀如乱云。
虽无少陵笔，一饭不忘君。

[五言律诗]
秋日家乡远，西风去鴈迟。
小儿应药喜，老父数归期。
昨夜三江梦，今朝五字诗。
至情如饮水，冷暖自深知。

[七言律诗]
蛮奴赤脚上皇州，卖尽奇珍跨白牛。
贪著市朝人作市，又随歌舞上官楼。
多意气，好风流，月冷珠帘挂玉钩。
分明忘却来时路，百尺竿头辊绣毬。

[七言绝句]
野花红白倚岩开，只可临风自一杯。
谨莫放教公子见，恐携窈窕入笼来。

[五言律诗]
多谢齐安牧，交情未阔疎。
方筹江北事，肯寄海南书。
开幙交锋处，修城劫火余。
别来各添岁，筋力近何如。

[七言绝句]
小窗杯酒恨匆匆，别后谁来旅梦中。
寒食东风归去后，寻盟须过蒜山东。

[七言绝句]
人言道士隠深山，九炼丹成去不还。
乳溜滴成华盖座，犹疑真相在岩间。

[七言绝句]
荒烟疎树野人家，竹外寻诗一迳斜。
山鸟亦知人意思，忽翻残雪啄梅花。

[七言绝句]
小雪才过大雪前，萧萧风雨纸窗穿。
而今共唱新词饮，切莫相邀薄暮天。

[七言绝句]
销冰作水旋成家，犹似江头竹外斜。
试问坐中还几客，九人而已更梅花。

[七言律诗]
自得遗书学子房，拟来辟谷并山阳。
仙乡不秘眼前道，俗相惭无肘后方。
经叶再传新雨露，桃花重发旧门墙。
呼儿莫怕蓬莱远，勤𦶟南丰不尽香。

[五言绝句]
六爻六画后，六位六虚中。
此处曾著眼，玄哉无极翁。

[五言绝句]
高浪如银屋，江风一发时。
笔端降太白，才大语终奇。

[七言律诗]
三十声名晚合酬，前衔久自是潮州。
尚须汉吏二千石，聊卧元龙百尺楼。
混碧缪书波画去，醉红忆为海棠留。
从今只愿抟扶上，还许澄鲜守舍不。

[七言律诗]
江南景簇此林亭，手板蓝裾自可轻。
洞里客来无俗话，郭中人到有公情。
闲敲岩果呼猿接，时钓溪鱼引鹤争。
笑我有诗三百首，马蹄红日急于名。

[七言律诗]
却到深山岁已残，西风连日作晴寒。
尘埃季子貂皮敝，憔悴休文革带宽。
往复七旬人意怠，崎岖千险马行难。
三关犹有燕山隔，安得陵空纵羽翰。

[七言绝句]
春来物物搅愁肠，排遣惟应闯醉乡。
无柰督邮风味恶，桃花流水愿分尝。

[五言律诗]
翩翩远游子，驱马乱山岑。
丹穴飞鸣处，高堂日夜心。
春风巴峡晓，昼雾楚城阴。
家世文章事，仙台紫桂林。

[五言律诗]
按节羊肠阪，褰帷并塞州。
仁风熙爱日，清德凛高秋。
甘泽随征盖，华星近戍楼。
佗年叱驭事，直笔寄歆彪。

[五言律诗]
衰与病相乘，山房冷欲冰。
在家元是客，有发亦如僧。
愁绝穷秋雨，情亲独夜灯。
西邻有甘井，聊得曲吾肱。

[五言律诗]
日高春睡足，帖马赏年华。
倒插银鱼袋，行随金犊车。
还携新市酒，远醉曲江花。
几度归侵黑，金吾送到家。

[七言绝句]
官军闻说定庐州，破虏功成一滴油。
智勇功名付元凯，王三锡命到康侯。

[五言绝句]
为怜季有子，逆探父传贤。
断发文身事，诬哉司马迁。

[七言绝句]
终年羁束厌华绅，暂到林墟似出尘。
尽是机心可忘处，争教鱼鸟不留人。

[七言绝句]
学馁才贫杼轴劳，逾年避债负诗豪。
倒囊不惜偿虚劵，未敌琼瑶旧价高。

[七言绝句]
罨画层波蕙草荒，冷云客雁两回皇。
梅花到得吹成雪，尽是清愁不是香。

[五言律诗]
生还粗胜虞，早退不如疏。
垂死初闻道，平生误信书。
风涛惊夜半，疾病送灾余。
頼有萧夫子，忧怀得少摅。

[五言律诗]
明当是重九，黄菊还开不。
先将掇其英，秋迳未能有。
颓龄无以制，但不负此酒。
红颊谁使歌，公怜牛马走。

[七言绝句]
草芝方出峨眉老，力比金丹似更多。
秦不及期周过历，始知养寿在中和。

[七言律诗]
我家簪绂百余年，书种于今幸有传。
折桂时能取黄牒，肯堂頼子挹青毡。
一新扁牓照华屋，共集尊罍招众贤。
须信后生尤可畏，要当争著祖生鞭。

[五言律诗]
支径入穷谷，来寻道者庵。
梵音今默默，华雨尚毵毵。
夜白月半屋，寒青灯一龛。
梦随歌吹去，借路过江南。

[五言律诗]
闻道深村里，结茅三四间。
买田因种秫，移树为看山。
诗好人皆诵，身安心自闲。
有时思鴈荡，依旧棹舟还。

[七言绝句]
拓窗一粲俯晴川，尽放薰风到酒边。
小待夜深清月上，藕花影里榜渔船。

[五言律诗]
倪侯喜清旷，遇物乃虚舟。
富贵知轻视，胸怀肯误投。
青云非近器，沧海纳群流。
道在从藏显，功名晚可收。

[五言绝句]
双双水中凫，常在水中居。
还有笼中鹜，腾轩仰不如。

[五言律诗]
江城如画里，山晓望晴空。
两水夹明镜，双桥落彩虹。
人烟寒橘柚，秋色老梧桐。
谁念北楼上，临风怀谢公。

[七言绝句]
万卉千葩自不同，吹开只是一般风。
对花不见花开处，却恐嬉游兴易穷。

[七言律诗]
五常百行异其名，腔子源头一个诚。
数马似愚宁过谨，悬鱼虽矫却真清。
宽和爱众众同爱，骄倨轻人人所轻。
诗好何如勋业好，旗常元不载诗声。

[七言绝句]
泾溪石险人竞惧，终岁不闻倾覆人。
却是平流无石处，时时闻说有沈沦。

[七言律诗]
主人潇洒武陵仙，别业河东大道边。
心画美田皆枕水，手栽佳木已参天。
园林有地时难者，钟鼎铭功事莽然。
倦客过门空大嚼，卜邻安得买清泉。

[五言律诗]
暖日傍帘晓，浓春开箧红。
钗斜穿彩燕，罗薄翦春虫。
巧著金刀力，寒侵玉指风。
娉婷何处戴，山鬓绿成藂。

[七言绝句]
春动晴山照野扉，早梅开后失归期。
夕阳无柰山邮路，过尽行人雪满枝。

[五言律诗]
萝茑必有托，风霜不能落。
酷在兰将蕙，甘从葵与藿。
运命虽为宰，寒暑自回薄。
悠悠天地间，委顺无不乐。

[七言律诗]
芦花风紧雁飞飞，便寄边衣也是迟。
妾把剪刀犹觉冷，况君披甲枕戈时。
愿君百战图勋业，馘项歼嬴频献捷。
博取貂蝉金印归，无负君王无负妾。

[五言律诗]
日落西水浄，云归北崦昏。
老僧方在定，童子不譍门。
伏虎知慈力，灵禽演法言。
槛前泉数斛，清澈是心源。

[七言绝句]
万里飘然不系舟，老来专忆旧交游。
西风日落中原路，虚度江湖数十秋。

[七言绝句]
乌鸦撩乱舞黄云，楼上飞花已唾人。
说与江梅须早计，冯夷无頼欲争春。

[七言绝句]
一蓑一笠一孤舟，万里江山独自游。
有人问我红尘事，笑入芦花不点头。

[五言律诗]
忆昔年犹壮，庐山侍读书。
叨为三友末，相隔廿年余。
君道多朋合，余非独索居。
缘兹君日益，余昧愈成愚。

[七言律诗]
混沌谁将窍凿穿，巨灵留巧与人传。
坎中著脚疑无地，缺处回头却有天。
穴虎将风时出啸，渊龙挟雨夜归眠。
瑶台琼室人难住，佛未来时必是仙。

[五言律诗]
正是花时节，思君寝复兴。
市沽终不醉，春梦亦无凭。
岳面悬青雨，河心走浊冰。
东门一条路，离恨镇相仍。

[五言绝句]
戍亥重逢日，乾坤透迥时。
幻身今已脱，明日有丹梯。

[五言律诗]
问人知寺路，松竹暗春山。
潭黑龙应在，巢空鹤未还。
经年为客倦，半日与僧闲。
更共尝新茗，闻钟笑语间。

[五言律诗]
旧居三顾后，晚节重幽寻。
野迳到门尽，山窗连竹阴。
昔年莺山谷，今日凤归林。
物外凌云操，谁能继此心。

[七言绝句]
庄周已与蝶俱飞，说著遗衣事可疑。
只怪山中蝴蝶洞，仙家四季总春时。

[五言律诗]
入得梅村去，烟云锁废祠。
我来迟几日，花已过多时。
童鹤看如活，山川变不知。
游人休著句，不比暗香诗。

[五言律诗]
竹箭征舻驶，骊驹客袂分。
倦游销仲产，参事厌卿军。
象阙天中隔，乡朝月外闻。
西山朝气爽，拄颊待谈云。

[七言律诗]
灊山诗伯锦裁篇，玉树郎君手为编。
美似洛花争晓靓，清如江月赴秋圆。
力追杜老今谁拟，亲得陵阳夜半传。
再拜一吟三太息，青灯细雨伴凄然。

[七言绝句]
但将饭向无心椀，自有人扶折脚铛。
不用重寻旧巢穴，胡蜂窠挂万年藤。

[七言绝句]
青春日月羁尘鞅，朱夏乾坤炽暑炉。
略对风簷䌷古卷，闲愁吹得一星无。

[七言绝句]
老来视听稍精明，休问如何太瘦生。
还信闲中安乐否，龟巢莲叶喜身轻。

[七言绝句]
万木阴中一草庐，溪风山月弄清虚。
主人静坐心无物，读尽人间未见书。

[七言绝句]
萋萋芳草真成带，寂寂落花何用茵。
一老只今诗酒废，未应孤负满城春。

[七言律诗]
潇洒新轩傍翠岑，攀鳞勃勃此潜心。
易惊谁羡叶公室，入梦当为傅说霖。
变化一身雷霹远，腾凌千里海波深。
卧庐曾比崇高志，肯忆当时梁父吟。

[七言律诗]
郎官遗爱凿成湖，李白题诗在昔初。
春水浪翻惊野鹭，夏荷盘侧戏游鱼。
冬风结冻凝青汉，秋月分光落碧虚。
我爱四时风景好，买山来此创幽居。

[七言律诗]
海边巉绝有苍山，怪怪奇奇物象闲。
百丈素流珠喷薄，千重红树火回环。
远寻僧寺石屏下，时遇野人云屋间。
今日京华见君说，便思轻舸出东关。

[七言律诗]
如君大似陆云龙，一歕词场万马空。
文透退之关捩子，骚传正则祖家风。
三年拄笏南云里，两手投竿西日中。
璧水蓬山剩虚席，儤筵趁取牡丹红。

[七言律诗]
道人惯吃胡麻饭，来到人间今几年。
白玉楼前空夜月，黄金殿上起春烟。
闲倾一盏中黄酒，闷扫千章内景篇。
昨夜钟离传好语，教吾且作地行仙。

[七言绝句]
夜郎自古流迁客，圣世初投第一人。
不是施州肯回首，五溪三峡更谁亲。

[七言律诗]
造化推移秋意深，安排景物逐时新。
又逢九日寒花节，不觉三年逆旅身。
乌帽恋头浑忤俗，白衣送酒竟无人。
翻思杜牧牛山句，谁解清吟继后尘。

[五言律诗]
岁晚伤局促，散怀唯小园。
鸣禽下荒寂，孤木倚高寒。
闰月长蔬甲，清霜瘦竹竿。
荆人重鲜食，怪我厌鱼餐。

[七言绝句]
初约看花花已尽，重新邀客客应欢。
真花既不能长艳，画在霜纨更好看。

[七言律诗]
旧传冬不到南中，今岁南中稍稍冬。
曦幕暖吹红皱起，霜桥冷步缟声松。
裁缝苦思诗千首，排遣清愁酒一钟。
不是梅花开独早，似怜北客老相逢。

[七言律诗]
岁寒倚遍甬东楼，喜上江边一叶舟。
流转生涯常壁立，飘萧官况信云浮。
欲逢故旧开青眼，先得诗章说白头。
纵有一樽聊可饮，正当相对论穷愁。

[五言律诗]
翻树鸦知旦，横空雁戒寒。
但欣苏肺渴，未暇议衣单。
粥鼎汤初沸，香篝火半残。
读书心渐懒，顾影一长叹。

[七言绝句]
索索幽虫急晓风，玉绳西下露华浓。
远钟惊觉窗灯暗，依旧江山一万重。

[七言绝句]
何曾有梦到瑶池，但见狂风落海陂。
帘外飘英纷不识，谁人尚复忆辛夷。

[七言绝句]
风幌凉生白袷衣，星榆才乱绛河低。
月明休近相思树，恐有韩凭一处栖。

[七言律诗]
酒面吹花点客衣，茱萸采尽叶离离。
苍苔不扫迷三径，绿竹长生任四时。
文会难逢嗟已散，清欢易失却成悲。
北垣龛石皆陈迹，頼有曹南慰我思。

[五言绝句]
且来东堂日，相值柳桥西。
痴莺吊落花，全学娇儿啼。

[七言绝句]
迤逦群山不识名，天门日观远峥嵘。
地灵不见二宫迹，圣作时闻万岁声。

[五言律诗]
岳麓猿声里，湘流雁影边。
自天持一节，到日是新年。
身退名逾重，今稀古则然。
黄花非不好，只是插离筵。

[七言律诗]
未曾得隽利名场，犹敢犯危烟瘴乡。
大庾岭高梅挺拔，东莞天远海汪洋。
其凡饱以史收拾，所异刚于诗主张。
归数群雄可雌视，麒麟谁得碍康庄。

[七言律诗]
兰陵市上忽相逢，叙别殷勤兴倍浓。
良会若同鸡黍约，暂时不放酒杯空。
愁牵白发三千丈，路入青山几万重。
行色一鞭催去马，画桥嘶断落花风。

[五言律诗]
玉女洗头盆，孤高不可言。
瀑流莲岳顶，河注华山根。
绝雀林藏鹘，无人境有猨。
秋蟾才过雨，石上古松门。

[七言绝句]
扬子江中𣂏夜月，慧山亭上漱朝烟。
遥看丹气霏微里，二十泉中第四泉。

[七言律诗]
万仞浮屠已合尖，出门一笑谢虀盐。
钓鳌沧海六连上，骑鹤扬州二得兼。
谶应何仙符旧兆，梦魁余榜合新占。
破荒吾邑须君辈，更看花从锦上添。

[五言律诗]
高秋慙非隐，闲林喜退居。
老农争席坐，稚子带经锄。
竹径难回骑，仙舟但跂予。
岂知陶靖节，秪自爱吾庐。

[七言绝句]
久悟看山胜看书，梦中犹爱倒骑馿。
武夷夙有烟霞侣，目断晴云雁影疏。

[七言绝句]
身如鱼跃上长竿，路似镜中相对看。
珍重山丁扶我过，人间踽踽独行难。

[七言律诗]
恩浃台端礼数宽，不烦鹓笋裛宵寒。
即看裾珮趋跄缓，翻识枢衡斡运难。
剑履光迎鳌禁紫，丝纶色炫凤池丹。
好将寅亮酬天贶，早致亨衢五纬安。

[七言绝句]
竹篱茆舍水边家，窗牖虚明小迳斜。
草色未多春意好，疎梅映竹两三花。

[五言律诗]
泊鴈鸣深渚，收霞落晚川。
柝随风敛阵，楼映月低弦。
漠漠汀帆转，幽幽岸火然。
壑危通细路，沟曲绕平田。

[七言律诗]
巨力曾扶国步安，功成犹未鬓毛斑。
天心正佑宋无极，人意讵容公久闲。
裴令纵能娱绿野，谢公可是老东山。
何当鼓櫂轻千里，款奉清谈宴俎闲。

[七言律诗]
官舍荒凉近古城，园林七月起秋声。
偶来嘉客从芸省，似对清冰满玉罂。
谈笑从容诚吏隠，逢迎疏野愧朝英。
田庐未得长归去，山鸟知人半夜鸣。

[五言律诗]
故里多离别，他乡久滞留。
虫声偏入夜，客梦不禁秋。
枯叶兼风响，清溪带月流。
倚门应望切，明日问归舟。

[五言律诗]
忍病停朝药，捐书省夜灯。
都门下第客，山寺退居僧。
天每临幽隐，人何与废兴。
能轻马千驷，肯慕稷三升。

[五言律诗]
寒暖违时节，于民有弗堪。
岂应今腊八，恰似旧春三。
夜□蒸肤汗，朝壶溢唾痰。
浑疑北风雪，不肯到江南。

[七言律诗]
多谢真人警梦书，青猿驯扰尚趦趄。
任从炉鼎喧风雨，争奈神明复古初。
君乐链形咀丹火，我甘饮水灌园蔬。
惟当敬佩终焉意，子欲无言致匪虚。

[五言律诗]
长虹饮玉涧，飞下苍松湾。
高僧一指呼，蜿蜒依青山。
涧底绿水寒，倒影卧波间。
行人此驻锡，直透赵州关。

[七言绝句]
良时光景长虚掷，壮岁风情已暗销。
忽忆同为校书日，每年同醉是今朝。

[七言律诗]
清言一掬解千纷，又向名家见大君。
北海无风鹏不运，南山有雨豹能文。
更令此手曾扶日，未必吾冠不切云。
鼻已辛酸复何事，天寒梅气只心闻。

[五言律诗]
金碧苍岩下，神光射斗箕。
豆灰浮琯后，梅蘤破冰时。
正是生申日，谁为寿卯诗。
今年真六一，说与醉翁知。

[五言律诗]
初日满阶前，轻风动帘影。
旬时得休浣，高卧阅清景。
僮儿拂巾箱，鵶轧深林井。
心到物自闲，何劳远箕颕。

[七言绝句]
遗君踪迹莽荆榛，曾把诗书为作新。
今日总输吴季子，枕流漱石自由身。

[七言绝句]
千年一遇舜南巡，山献祥云水献珍。
后土别无堪效意，百船装出玉嶙峋。

[七言律诗]
三吴高士厌英躔，乘兴南来得暂延。
俗役更思抛吏几，胜游还约泛湖船。
平生慕义如饥渴，自昔论交孰后先。
独恨良朋不相对，一吟嘉句重悁悁。

[七言绝句]
莫把莲花比六郎，六郎元自不禁霜。
君看磥砢松千尺，高节参天孰可方。

[五言律诗]
瓶锡乱峰西，藤萝昼掩扉。
山藏翠微寺，僧向白云归。
梵寂风沉磬，禅深雪到衣。
想曾行道处，猿鸟共忘机。

[七言绝句]
小山欲与岳为曹，其末虽危本则牢。
屹立挺身行所独，旁罗垂首让其高。

[五言律诗]
珍重岁寒烟，携来路几千。
只应真典诰，消得苦磨研。
正色浮端砚，精光动蜀牋。
因君强濡染，舍此即忘筌。

[五言律诗]
杨柳色已改，郊原日复低。
烟生寒渚上，霞散乱山西。
待月人相对，惊风鴈不齐。
此心君莫问，旧国去将迷。

[五言律诗]
闲中每自得，闲意非陆沉。
蚁穴漫说梦，鸥盟谁更寻。
一年记好处，万缘随夙心。
即以洗其劳，清月升层林。

[七言绝句]
比屋桑麻三月雨，夹溪桃李四时春。
谁欤幻出山前景，指似堂中觅句人。

[七言绝句]
天厌金刀水德终，一时人望属萧公。
能论魏武周文事，独有区区谢侍中。

[五言绝句]
愿与道林近，在意逍遥篇。
自有灵佳寺，何用沃洲禅。

[七言绝句]
危亭披豁对苍霞，策杖重来日未斜。
满目江山一尊酒，哦诗莫遣太雄夸。

[七言绝句]
丹鳯楼头语未终，崎岖蜀道复相逢。
太清宫阙俱煨烬，岂亦南来避贼锋。

[七言律诗]
明光寓直偶然同，八百儒衣度汉宫。
下笔春雷从地起，举头帝座在天中。
条陈不啻三千牍，品藻今惟六七公。
况是篇章容易得，好令编集附唐风。

[五言律诗]
东观曾同入，南宫复雁行。
甞寮虽具尔，投分独难忘。
荣悴无多异，漂零共一乡。
遥欣访萧寺，颠倒曳衣裳。

[五言绝句]
水源穷不尽，垢腻生春袜。
未敢辄揭流，且向幽亭歇。

[七言绝句]
素波凉晕淡层城，怊怅三年此夜情。
独卷疏帷成默坐，暗虫相应作秋声。

[五言律诗]
华轩敞碧流，官妓拥诸侯。
粉项高丛鬓，檀妆慢裹头。
亚身摧蜡烛，斜眼送香毬。
何处偏堪恨，千回下客筹。

[七言律诗]
古汴寒灰不可温，荧荧孤屿火犹存。
一抔未问长陵土，两字先劳万乘尊。
卓笔有锋兵自弱，投戈无志艺何论。
清辉堂外重回首，谩说旋干与转坤。

[七言绝句]
霜熟寒轻际晚时，帘间过影一鸦归。
夕阳端与谁为地，只照游尘絮样飞。

[七言绝句]
前箭犹轻后箭深，无限平人被陆沉。
个里豁开天地眼，吹毛拈起任横行。

[七言绝句]
山阴道上桂花初，王谢风流满晋书。
曾作江南步从事，秋来还复忆鲈鱼。

[七言绝句]
不知何代公侯墓，酹坛欹倾牧儿聚。
凄凉翁仲满身苔，独对寒松泣秋雨。

[七言绝句]
堂中三寿喜同时，黄发相逢齿更儿。
参坐共谈宣政旧，风流不许后生知。

[七言律诗]
衰年何用响铮铮，一错元来铸不成。
为役谁怜烛之武，浮言枉累铁元城。
铄金有口难从众，轑釜无羹枉怨兄。
一点红炉属君手，放教跃冶要分明。

[五言绝句]
一阵春风起，依然故旧情。
墙根霜下草，吾与汝更生。

[五言律诗]
抱琴出南楼，气爽浮云灭。
松风吹天箫，竹路踏碎月。
后山鹤唳定，前浦荷香发。
境寂良夜深，了与人间别。

[五言律诗]
青青九锁山，步步听潺湲。
雨重精神倦，云深意绪闲。
禽声依石树，泉溜出岩关。
落落仙踪在，何能见大还。

[七言律诗]
十里五里聊幽寻，远山近山相对阴。
烟云变态晚逾好，竹树葱苍秋未深。
故人见我喜欲舞，倚杖共看鸦投林。
呼儿秉烛语清夜，烱烱君应识此心。

[七言绝句]
闾阎愁叹不堪闻，风雪如何更作嗔。
白玉楼台银步障，只宜富贵不宜贫。

[七言律诗]
冻云惨淡连吴野，舞雪缤纷鬬楚宫。
郡守华堂方置酒，山翁鹤驭忽乘风。
未看夜月光辉助，已喜寒梅信息通。
欲把新诗解嗟叹，强随高韵愧无功。

[七言律诗]
一麾新领浙西州，重说当年八咏侯。
要遣虏人知宿将，故乘轺传作遨头。
朅来京口颁明诏，便合甘泉从禁游。
红袖相扶客为寿，莫嫌和月醉西楼。

[七言律诗]
萧萧亦好耐寒枝，天与风流一段奇。
刻玉不惟工傲雪，施朱端欲妙凝脂。
佳人赪颊今才见，公子酡颜顷未知。
便好作轩名顿有，二难连璧赋清诗。

[五言律诗]
自占一窗明，小炉春意生。
茶分香味薄，梅插小枝横。
有意探禅学，无心了世情。
不知清夜坐，知得若为清。

[五言律诗]
宿冻归何处，池塘涨暖波。
日盘花面永，风入鸟声和。
俎菜堆生叶，闺裳剪薄罗。
独怜诗酒兴，早较昨宵多。

[五言律诗]
今日归为美，涂金作马缨。
愿言膏沐妇，相望石头城。
得邑柳堤合，还家梅野晴。
里中多乐事，州牧是名卿。

[七言绝句]
定王米换长安土，北望长安日几回。
更有筑台归未得，凭高却望定王台。

[七言律诗]
世态螳螂谩捕蝉，谁知富贵本由天。
但令册府荷氷鉴，何必熏炉拥燧烟。
一曲赐来成别墅，百杯赢得吸晴川。
可人过我谈名理，月到纱窗兴欲仙。

[七言绝句]
城外无尘水间松，秋天木落见山容。
共寻萧史江亭去，一望终南紫阁峰。

[七言绝句]
朝游金谷莫东市，心忆平泉身海涯。
化鹤归来人不识，春风开尽碧桃花。

[五言律诗]
从谁得法印，不离上方传。
夕磬城霜下，寒房竹月圆。
烟残衰木畔，客住积云边。
未隐沧洲去，时来于此禅。

[七言绝句]
白羊玉屑诚佳物，臂痛头风正苦时。
酒放半醺诗思动，窝中何用更呼医。

[七言律诗]
湘浦梅花两度开，直应天意别栽培。
玉为通体依稀见，香号返魂容易回。
寒气与君霜里退，阳和为尔腊前来。
夭桃莫倚东风势，调鼎何曾用不材。

[七言绝句]
久知瓮底堪肥遯，近觉樽中每着春。
狗窦相呼竟何补，献酬故属画眉人。

[七言绝句]
雨外茅茨黄叶村，老农相语一灯昏。
山深未识新官姓，但说无人夜打门。

[五言律诗]
本不食官粟，亦令登敌楼。
鸣桴木杪急，传箭夜深愁。
暗蹑蛇缠膝，尘搔虱满头。
传闻贼寨破，今日得归休。

[五言律诗]
阴𪩘犹施白，朝林已沐青。
坠乌飞蔌蔌，射日粲荧荧。
便恐归无迹，聊须记所经。
耳声并目色，佳处若为形。

[七言绝句]
锦袍骏马晓棚分，一点星驰百骑奔。
夺得头筹须正过，无令绰拨入邪门。

[七言律诗]
胡笳未奏边云悄，长啸一声山月小。
狂虏归思悲夜老，身未到家心已到。
山云不似塞云腥，云中倚阑时一声。
悠然清闻四十里，何独重围空万骑。

[七言律诗]
我生场屋惯周旋，得失从知岂偶然。
天理先须尽人事，时文端的本尘编。
日烘瓮牖朝先起，雪压茅斋夜不眠。
万里夷涂从此去，著鞭宁怕祖生先。

[五言律诗]
出郭初逢寺，长洲茂苑西。
塔风喧梵语，石雨暗唐题。
日莫山如染，春深草欲迷。
门前有流水，旧号越来溪。

[七言律诗]
马鞍山下倚吟鞭，慨想前贤古道边。
健笔南轩三大字，高风相国一泓泉。
征途著句虽无暇，诗版留名自可传。
寺主相邀观石刻，呼童汲水取茶煎。

[五言绝句]
一线横大江，千螺簇层峦。
空外飞鸟没，烟中片帆还。

[五言律诗]
浩荡藤州老，雄文鼓大编。
声名元自重，述作许谁传。
成诵惭空久，相逢偶未缘。
承明内外相，交口誉师贤。

[五言律诗]
胡为此不采，却采泮水芹。
圣人望鲁念，彼黍车辚辚。
余泽孟孙氏，管商何足论。
新畬有陈根，犹是丰芑春。

[七言律诗]
千峰秀处白云骄，吏隐云边岂待招。
数仞堂高谁富贵，一枝巢隐自逍遥。
杯中好物闲宜进，林下幽人静可邀。
莫道官清无岁计，满山芝术长灵苖。

[七言绝句]
夜热依然午热同，开门小立月明中。
竹深树密虫鸣处，时有微凉不是风。

[七言律诗]
一别三秋一日如，望中红叶已萧踈。
曾闻眷注行优召，自顾衰迟未退居。
在昔游从今道旧，平生事契敢忘初。
古人最重交情久，堪笑当年汉耳余。

[七言绝句]
柳色重重翠作堆，豁开三径不纡回。
门前祇是旧时底，付与渊明归去来。

[七言绝句]
东陆韶光先四序，周南风化被群芳。
资生万物昭坤德，嘉庆千春集紫房。

[五言律诗]
山丹炫南土，盈尺愧西京。
所至曾无比，知非浪得名。
未须求别种，尚欠剥繁英。
行复春风度，天涯眼暂明。

[七言绝句]
平生不作贾胡留，怪底江边未发舟。
泷吏不须前白事，更忙定要看罗浮。

[七言绝句]
南山雪色老於菟，镜里功名镊鬓须。
袖裹白巾渠信否，罇前一掷看呼卢。

[七言绝句]
秀色芳心晓露丛，翩翩凉叶舞西风。
虚簷四面摇翚扇，更遣清阴满座中。

[七言律诗]
珠殿香𫐌倚翠棱，寒栖吾道寄孙登。
岂应肘后终无分，见说仙中亦有僧。
云敛石泉飞险窦，月明山鼠下枯藤。
还如华顶清谈夜，因有新诗寄郑弘。

[五言律诗]
今夜中秋月，相看异楚江。
侵阶如有雪，透屋欲无窗。
鹊为无枝遶，钟因得句撞。
不知风露冷，吟到影成双。

[七言律诗]
暮境侵寻岁月遒，齿摇发脱又经秋。
此身要是归衰谢，外物何须更固留。
皂白从来憎了了，登临且复送悠悠。
嗣宗痛饮图南睡，万事输君此一筹。

[七言律诗]
事业功名看百年，千杯醉墨谩张颠。
关西夫子时方弃，稷下诸儒谁与传。
契阔十年才道旧，间关千里又言旋。
飘萍断梗无根柢，愁唤羸童理破鞯。

[五言律诗]
科斗忽安在，蛙声豪有余。
虽成两部乐，恨失一编书。
忿怒缘何事，号呼可奈渠。
厨人不遐弃，犹得伴溪鱼。

[五言律诗]
君去方为宰，干戈尚未销。
邑中残老小，乱后少官僚。
廨宇经兵火，公田没海潮。
到时应变俗，新政满余姚。

[七言律诗]
山形如斗势坡陀，魁枕杓携万尺高。
近世无人知火枣，当年有客得蟠桃。
灵蟾尚隠凝琼髓，神鹤常归堕玉毛。
一夜杉松响天籁，满空疑是奏云璈。

[五言绝句]
住处何曾远，林间别是凉。
清风酣一枕，底许觅羲皇。

[七言绝句]
忆在青城炼大丹，丹成垂欲上仙班。
飘零未忍尘中老，犹待时平隠华山。

[五言律诗]
信来淮上郡，楚岫入秦云。
自顾为儒者，何由答使君。
蜕风蝉半失，阻雨鴈频闻。
欲识平生分，他时别纪勋。

[五言律诗]
越绝覉游久，相思断旅魂。
漂零鸿雁序，憔悴鹡鸰原。
解绶辞岩邑，全家寄屿村。
何时能过我，诗律细重论。

[七言律诗]
以涉名斋敢自遑，朅来何事得安航。
极知平地风波少，得似闲居气味长。
旋了儿痴便退食，聊为僧坐静焚香。
君恩未报空华发，孤屿扁舟忆故乡。

[七言绝句]
西殿凉风合断魂，玉奴终不负东昏。
纵然荣落才朝暮，也是曾承雨露恩。

[五言律诗]
夫君何感命，拾载困风尘。
薄宦须流落，孤吟更苦辛。
山寒泉易冻，边近草难春。
珍重常招隠，惭非孟子邻。

[七言绝句]
柂师知子能操舟，稳过茫茫沧海流。
白浪驾天千万里，真令挂骨长鲸齿。

[七言绝句]
梁孝事平终结爱，王恢谋沮已和亲。
早知蹇甚难为相，何必赉金与贵人。

[七言绝句]
故国由来重世臣，芬芳累叶镇如新。
中兴第一功臣裔，卓荦如君信有人。

[五言律诗]
东吴海物错，南楚江味多。
家吴而宦彼，风土去几何。
既得风土乐，可赞政治和。
归来识香草，为缀楚人歌。

[七言绝句]
周南底事苦淹留，杯水那容万斛舟。
稳驾长风归去好，凤凰池上醉遨游。

[五言绝句]
小人困驰骤，后生血气豪。
世事固堪论，我何随汝曹。

[七言律诗]
一溪拖碧遶崔嵬，瓶钵偏宜向此隈。
农罢树阴黄犊卧，斋时山下白衣来。
松多往日门人种，路是前朝释子开。
三卷贝多金粟语，可能心炼得成灰。

[七言律诗]
几思杖策礼金仙，闻道客来如贯船。
政恐方成过溪送，不能容此对床眠。
爱公诗律真余习，怜我宗门乏厚缘。
愿以伽佗示深旨，莫将丽藻鬭多篇。

[五言律诗]
近节翻多事，为家不亦难。
老成须药力，愁绝向谁宽。
冻雨能妨梦，朝霜故作寒。
衰颜心自了，不待镜中看。

[五言律诗]
气势不可犯，秋从何处通。
新岚滴欲尽，旧翠洗将空。
徙履寒云里，倚楼残照中。
快吟吟不畅，长啸入松风。

[五言律诗]
畴昔因难弟，夤缘幸识君。
宦途俱别日，苕水再披云。
劳苦惊多病，悲凉惜离群。
斗金峰下路，铎挽不堪闻。

[七言律诗]
越王楼下种成行，濯濯分来一苇杭。
偃盖可须千岁干，封条已傲九秋霜。
含风便有笙竽韵，带雨偏垂玉露光。
免作爨烟茅屋底，华轩自在拂云长。

[七言绝句]
蟋蟀渐多秋不浅，蟾蜍已没夜应深。
三更两鬓几枝雪，一念双峰四祖心。

[五言绝句]
食蠹非嫌蠹，声来古木高。
谁将琵琶弄，写入相思槽。

[五言绝句]
亭尤逢夜竹，不识自知音。
朦胧望明月，终得拂青尘。

[七言律诗]
三年坐夏饱湖山，梦遶江南身未还。
一见道人知妙质，𫏐闻乡语破衰颜。
朱轮华毂何曾乏，白拂长藤自不闲。
特立如师世无几，为君出户立潺湲。

[七言律诗]
漫来从宦著青衫，秣马何尝解辔衔。
眼见人情如格五，心知外物等朝三。
经时道上冲风雨，几日樽前得笑谈。
頼有同僚慰羁旅，不然吾已过江南。

[七言律诗]
霜鹗横空河汉秋，聊随鸡鹜稻梁谋。
却将属国旧长剑，换得石城新莫愁。
要遣短辕无复驭，定看遥集解忘忧。
匡山醉客时相访，莫下疏帘作障羞。

[七言律诗]
细雨晴深小苑东，春云开气逐光风。
雄儿走马神光上，静女看花佛寺中。
书劒学多心欲嬾，田园荒废望频空。
南归路极天连海，惟有相思明月同。

[五言律诗]
瘦颜颧骨见，满面雪毫垂。
坐石鸟疑死，出门人谓痴。
照身潭入楚，浸影桧生隋。
太白曾经夏，清风凉四肢。

[五言律诗]
五更钟已动，起步望中庭。
东壁忽闻雨，西窗犹见星。
□□燃小灶，汲水净空瓶。
儿子归来好，年来乏使令。

[七言律诗]
自从庆历亲除后，直到咸淳第四年。
当道豺应惊破胆，通天狐不敢垂涎。
豸冠本古触邪义，麟笔它时责备贤。
八十九翁盲且耄，有徂徕颂献无缘。

[七言律诗]
鸥鹭论交有旧盟，越山胜处著柴荆。
只思小阁焚香卧，偶作长堤蹋月行。
湖阔烟钟来缥缈，林疏渔火见分明。
店家已卖新𥬠酒，一醉今宵似可成。

[七言律诗]
碧沼荷钱小叶圆，眼前芍药恣连颠。
清明已过三春候，谷雨初晴四月天。
乍著薄罗偏觉瘦，懒匀铅粉祇宜眠。
情知废事因诗句，气习难除笔砚缘。

[七言绝句]
对灶何妨客燎衣，溪翁且莫键柴扉。
日之夕矣樵风冷，觳觫一牛将犊归。

[七言绝句]
水殿清风玉户开，飞光千点去还来。
无风无月长门夜，偏到阶前点绿苔。

[七言绝句]
风流大抵是伥伥，此际相思必断肠。
云薄月昏寒食夜，隔帘微雨杏花香。

[七言绝句]
同参卷裓卧云根，倒屣相迎月下门。
大耳识君游戏处，不应觅酒向前村。

[五言绝句]
绿竹覆清渠，尘心日日疏。
使君遗癖在，苦要读文书。

[七言律诗]
镜湖西畔有渔扉，窃比玄英似庶几。
风月定交殊耐久，烟波得意可忘归。
曾行万里求微禄，亦伴诸公践骇机。
试问即今成底事，晨餐依旧北山薇。

[七言绝句]
冬来暮暮雨丝丝，竹径梅坡迹顿稀。
作意新晴聊一出，行逢湿路却成归。

[七言律诗]
野径斜连石涧傍，草根昵昵语寒螀。
郊原经雨多秋意，庭院无人自夕阳。
风卷暮云归碧嶂，叶随野水入寒塘。
数家篱落枫林外，枳壳垂青菊绽黄。

[七言绝句]
忆闻春燕语雕梁，又听秋鸿叫断肠。
一缕沉烟飞不过，两楼相对立斜阳。

[七言绝句]
红干绿淡有余香，芳草芊绵苑路长。
𫛸鴂一声寒食雨，游蜂应为百花忙。

[五言绝句]
雨衣类袯襫，野𪨗号不借。
扶此枯藜根，行田北山下。

[五言律诗]
凉飙将透齿，烈火谢燋唇。
壁织梭梭应，簷珠颗颗匀。
隠忧成独乐，浅笑换深颦。
更上藐姑射，问途冰雪人。

[七言绝句]
妙道皆形日用间，即斯可见不须言。
试将天象明人事，希圣功夫万古存。

[五言律诗]
阖郡无男子，夫人可奈何。
平生羞蔡琰，一死伴湘娥。
门盍来旌表，邻应辍杵歌。
潘郎家国恨，怪得鬓丝多。

[七言绝句]
金鹅山势髙崔崔，乘兴已泛沧州回。
计较百年能几日，不知此地何时来。

[七言律诗]
又指烟波算路岐，此生多是厌羇离。
正逢摇落仍须别，不待登临已合悲。
里巷半空兵过后，水云初冷鴈来时。
扁舟未得如君去，空向沧江梦所思。

[七言律诗]
春风来解吹残雪，灯烛迎阳万户燃。
竟看繁星在平地，不妨明月满中天。
赭袍已向端门御，仙曲初闻法部传。
车马不闲通曙色，康庄时见拾珠钿。

[七言绝句]
寒意无多晓色交，云随疏雨又还消。
山行全似三春日，林际一声婆饼焦。

[七言绝句]
树倒藤枯意若何，沩山开口笑呵呵。
可怜三尺龙泉剑，唤作陶家壁上梭。

[七言绝句]
了知二法空无相，泥塑金装为佛像。
日日香华夜夜灯，谁知在一毛头上。

[五言律诗]
老大今无用，吟诗了白头。
百年如电影，万事付沙鸥。
性淡偏宜静，居贫动是愁。
人情难似旧，门外水长流。

[五言律诗]
虚廊附山翔，泉声小庵闭。
斋余恣行遨，剥啄忻屡至。
午阴遇兰芳，夕照坐松吹。
徜徉无所为，聊尽今日意。

[七言律诗]
捷音西下亟蜚星，二隽辞锋旧莫京。
桂树前宵减清影，棣华同日擅香名。
谢家兰玉真门户，苏氏文章亦弟兄。
此去提衡霄汉上，鹏抟鲲运更论程。

[七言律诗]
才名四纪蔼簪绅，王谢风流信绝伦。
云路旧游群玉府，山城初见谪仙人。
八龙漂泊知余几，三爵追随莫厌频。
此会未应轻作别，梅花且醉腊前春。

[七言律诗]
云木疎黄秋满川，茱萸风里一樽前。
几回为客逢佳节，曾见何人再少年。
霜报征衣冷针指，鴈惊幽隐泣云泉。
古来醉乐皆难得，留取穷通委上天。

[五言律诗]
富儿会高堂，华灯何炜煌。
此时无烛者，心愿处其傍。
不意遭排遣，还归暗处藏。
益人明讵损，顿讶惜余光。

[七言绝句]
过雨生泥风作尘，马蹄声里度芳辰。
城南居士风流在，时送名花与报春。

[五言律诗]
春睡午方觉，隔墙闻乐声。
肩舆试扶病，画舫听徐行。
适性逢樽酒，开怀挹友生。
游人定相笑，白发近纵横。

[七言律诗]
病余惟有骨崚嶒，节物催人祇自惊。
肩比寒山为独耸，心将秋水觉双清。
正冠落帽俱儿戏，采菊囊萸不老成。
寂寞空斋卷书坐，欲持杯酒为谁倾。

[七言律诗]
长卿倦游欲东还，幸与诸公俱出关。
世事转头都委梦，人生何计得长闲。
残花烂漫飘村坞，细雨亷纤隔砀山。
谁写熙宁十才子，老夫亦入画图间。

[五言律诗]
及见开元盛，曾闻正始音。
雕虫徒壮岁，冠鹖岂初心。
论事风生席，疏恩带锡金。
精神空满腹，愁绝病沈沈。

[七言律诗]
纷纷干没混泥沙，暂遣尘言挂齿牙。
妙画已归三语掾，壮游空记五侯家。
古坛背日藏芳草，小树留春放晚花。
能共山翁同活计，隔林分听一池蛙。

[五言律诗]
自从飞锡去，人到沃洲稀。
林下期何在，山中春独归。
踏花寻旧径，映竹掩空扉。
寥落东峰上，犹堪静者依。

[七言绝句]
冀州飞檄傲英雄，却把文辞事邺宫。
纵道笔端由我得，九泉何面见袁公。

[七言律诗]
谁解西回沧海波，且听白苎数声歌。
人生所得只如此，世事到头无奈何。
酒海莫教空濩落，金堆安用鬰嵯峨。
古今共是一丘土，只有刘生得计多。

[七言律诗]
云阁凭高起暮愁，西风吹作帽簷秋。
烟林回薄地欲转，水国苍茫天共浮。
富贵从来联后乘，行藏何处借前筹。
东篱又负黄花约，新月光中一献酬。

[五言律诗]
衰颜凭酒润，故国得春新。
兵革儿童长，风霜天地仁。
草心悬落日，柳眼看行人。
扰扰红尘者，知谁效角巾。

[五言绝句]
钧曲来深殿，宫花出御沟。
云天正如画，壁月在西楼。

[七言绝句]
吾谋不用可无人，小技文章亦有神。
一第区区儿戏耳，请君折取桂为薪。

[五言律诗]
废宅百年后，荒基一亩平。
独怜新桧柏，谁识旧轩楹。
闾里清风在，溪山秀气明。
当时苦吟夜，应使鬼神惊。

[七言绝句]
水渌沙明不见泥，寒烟漠漠树垂垂。
渔人不识闲中趣，辍网咨嗟望使旗。

[七言律诗]
木偶漂漂无定踪，归来依旧叹途穷。
与君趋向元相似，涉世行藏略不同。
纵使寒松生涧底，也胜泽雉蓄樊中。
一丘一壑平生愿，他日俱为桑苎翁。

[七言律诗]
况也来从班马傍，泛舟千里尚𬪩香。
庭虽过鲤元无异，桴偶乘由得问强。
亲见治民如治眼，归谈勤贼定勤王。
翻思父子寒如此，孤负珠玑富墨庄。

[七言绝句]
谁道寒官俸给稀，赍装满路得追随。
秋光不与诗肠算，无限江山信笔支。

[七言绝句]
万顷平湖一苇杭，此归喜似贺知章。
上恩赐与西湖曲，遂老吾家归照堂。

[七言绝句]
翔龙宫殿已蓬飘，此日伤心万国朝。
目击崖门天地改，寸心难与海潮消。

[七言律诗]
没膝春泥未易过，华堂咫尺隔关河。
精神闻说年来健，岁月从渠老去多。
閙里渐应排世事，静中正好养天和。
祝君寿骨如张果，莫惜频倾金叵罗。

[七言律诗]
寒蔬离离银线乱，冻醴滟滟玉井深。
坐看庭松翘翠盖，行穿野菊布黄金。
犬迎客入喜见尾，鹊随人语欣会心。
俗里淹留怕轑釜，驱儿招唤得重临。

[七言绝句]
面面轩楹压水开，暑天端恐雪飞来。
冰肌玉骨元无汗，更倩殷勤执板催。

[七言绝句]
忆得寻山复出山，绿杨时候暮春间。
至今只有游仙梦，长与松风自往还。

[七言律诗]
翦𣃁蒿莱得好峰，萦纡装点思无穷。
寻幽已到神仙境，发秘浑争造化功。
官序隠登台合上，梦思遥寄水云中。
扁舟我亦谋归去，暂向岩前作醉翁。

[七言绝句]
石羊头子向东看，大地茫茫被眼谩。
月映寒潭清彻底，云收华岳露巑岏。

[七言绝句]
与梅结友问为谁，松竹中含霜雪姿。
竹岂寒盟已仙去，宿心惟有老松知。

[七言律诗]
稽山鉴水正宜秋，笑领铜符下鹢舟。
青琐夕郎传故事，鸿都仙客足风流。
锦衣著去经乡国，茧纸翻成赋郡楼。
祇恐汉廷须雅望，寇公难得隔年留。

[七言绝句]
居荆不肯吞刘表，入蜀胡为诈取璋。
二子孰非刘氏后，岂惟玄德可兴王。

[七言律诗]
金貂赫奕照来仍，雅意诸郎以寿称。
矍铄仪形千岁鹤，扶摇风力九霄鹏。
黄云𫁂䅉人皆醉，丹荔芳敷俎正登。
请看君侯高阁宴，层梯无用一枝藤。

[七言绝句]
露边穉叶亦堪餐，霜后皴皮更可冠。
抚此盘旋不忧晚，但忧栗里酒樽寒。

[五言绝句]
无语与花别，细看枝上红。
明年又相见，还恐是愁中。

[七言律诗]
草堂荒芜未春暮，乳燕安巢雁北去。
回首蜃水桃始花，及至螺江柳飞絮。
江东绣衣真御史，闻者纷纷毛发起。
日长惟抱空瓮眠，头白应怜故人子。

[七言律诗]
平生虎力鼎可扛，愤气不作咸阳降。
江东子弟累千百，谁知国士元无双。
一夕楚歌四面起，伯图未就人怀邦。
自古功业有再举，何不隐忍过乌江。

[七言绝句]
河岱诸人无一贤，鄄城战格与云连。
云长翼德如文若，玄德翱翔早十年。

[七言律诗]
诏语从天下九围，并严法会保宸闱。
山称万岁诚尤切，鉴奉千秋事已非。
已听鸾音勤请祝，故应龙辂庆遄归。
孤臣拭血怀君处，小坌峰前泪满衣。

[七言绝句]
白藕分甘来玉井，碧筒荐酒吸鲸川。
雪霜笑逐金刀落，便觉横塘在眼前。

[五言律诗]
乡井千余里，江湖一病身。
新年逢甲子，清夜守庚申。
冷落炉中火，溟蒙榻上尘。
永怀愁不寐，惟听漏声频。

[七言律诗]
三月春容骀荡天，御流飞舸引双旜。
十分芳景无三二，四合游人有万千。
花任风残犹逐水，酒随歌半已空船。
病夫且伴嘉宾醉，不过明朝卯尚眠。

[七言绝句]
五更风雪霁层霄，残月寒星共泬寥。
道路长如之字转，胡人能以近为遥。

[五言绝句]
藏书楼上头，读书楼下屋。
怀哉千载心，俯仰数椽足。

[五言律诗]
晨起冒清露，笋舆出城𬮱。
原野回旧色，花柳摇新春。
眷言山林性，常与鱼鸟邻。
怡然适襟抱，自谓羲皇民。

[七言绝句]
朱顶千年去不回，两峰南北白云堆。
谁人得似黄公子，不爱闲花尚爱梅。

[七言绝句]
将军矍铄笑盈眉，铁马冲关舞战旗。
指点阵云千万里，碧油幢里醉金巵。

[七言绝句]
朋从索寞厌分离，老去心情祇自知。
记取上饶相望处，小桥南路往来时。

[七言律诗]
妙年曾到凤凰池，五马能临六枳篱。
量浅最难胜满酒，著低何敢抗高棋。
森严法度蚕头字，瘦硬丰标鹤膝诗。
自笑书痴了无得，文章太守是吾师。

[七言绝句]
银钩满纸堕荆扉，乐事如今与愿违。
抚己可怜多病过，忆公深愧食言肥。

[七言律诗]
西出吴门步屧轻，浮屠唤客入山行。
石从试剑何年裂，池自通泉尽日平。
烟径远传僧磬响，云龛深锁佛灯明。
移舟更宿枫桥寺，要听疎钟半夜鸣。

[七言律诗]
南郡久闻非旧比，民贫甚矣吏奸深。
凭熊正试活人手，展骥仍多及物心。
箝尾决无闲署字，支颐莫谩喜工吟。
殷勤惜别庞眉老，洗耳溪边听好音。

[七言绝句]
平压龙山五尺危，堕鸢何处避阴威。
渐令融罢春泥软，麦浪黏天燕子飞。

[七言绝句]
风暖柴荆处处开，雪干沙浄水洄洄。
意行却得前年路，看尽梅花看竹来。

[五言律诗]
白日殆欲寝，黄花能起予。
妙香来枕上，正色立霜余。
护外劳编竹，培深更荷锄。
收功归我枕，洗眼读残书。

[七言绝句]
笼冬饭鼓动回廊，乍换生𦈌浴晚凉。
双鹊自闲来又去，不知帘底有人忙。

[七言律诗]
昭宣形体思悠然，那是愚夫那是仙。
不识饶教非远近，误来何事苦相悬。
含容里外无诸物，象法其由语话诠。
品格调高奔世界，任从他宝四周迁。

[五言律诗]
客心惊岁暮，不奈送愁频。
茅屋夜来雪，梅花江上春。
驱车断行旅，闭户有高人。
奚待扁舟兴，风期暗与亲。

[五言律诗]
庵连兜率寺，三径竹边开。
林密暑不到，窗虚月自来。
暮山啼鸟静，云树啸猿哀。
拂拭残碑字，年深半绿苔。

[七言绝句]
四山寒雨送行舟，独掩柴扉泪未收。
归见故人应问我，为言卒岁敢优游。

[七言绝句]
绮罗丝竹沸名园，想见春风玉树前。
况是天公饶一月，何妨行乐倍他年。

[五言律诗]
之子抱奇器，弹冠始兹年。
邑人望风度，夫岂南昌仙。
乐土风俗淳，吠犬申旦眠。
弓刀无可试，斑衣日蹁跹。

[五言律诗]
彤管留遗范，霓旌逼上仙。
地伤瑶水后，人哭乐池边。
采翟行将驾，斑龙跼未前。
真𫐌不可问，知在几重天。

[五言律诗]
车马闲中绝，衣襦病后宽。
改诗消昼永，赊酒敌春寒。
柳细搓难似，花新染未干。
归鸿与来燕，各自管悲欢。

[七言绝句]
旧雨人无半迹来，惺惺独坐眼慵开。
却嫌飞絮犹多事，点破门前一径苔。

[七言绝句]
朔风惊晓雪花干，尽力寻梅不道寒。
万事不如初见好，一枝全胜满园看。

[七言律诗]
人间富贵岂须论，三百年来积庆门。
名纪太常高大父，气钟仁祖外曾孙。
心存忠孝源流远，义薄云天色笑温。
屈指前时功德辈，悠悠谁似典型存。

[五言律诗]
柳条枯落尽，不折意徘徊。
泛汴趋残水，到吴看早梅。
无耽听鹤唳，有信寄鸿来。
闻说闾亭改，灵光化劫灰。

[七言绝句]
一病能恼安乐性，四病长作一生愁。
借问四休何所好，不令一点上眉头。

[五言律诗]
藤疏不覆架，桐落欲平沟。
闰岁风霜晚，衰年日月遒。
观书方坐石，把钓又登舟。
不是无羁束，闲人得自由。

[五言律诗]
千人插羽迎，知是范宣城。
暮雪楚山冷，春江汉水清。
红鲜供客饭，翠竹引舟行。
一别何时见，相思芳草生。

[七言律诗]
鸾凤旌旗拂晓陈，鱼龙角觝大明辰。
青韶既肇人为日，绮胜初成日作人。
圣藻凌云裁栢赋，仙歌促宴摘梅春。
垂旒一庆宜年酒，朝野俱欢荐寿新。

[七言绝句]
翦棘移门不费钱，好山无数碧巉然。
病夫愦愦真堪笑，反衣狐裘三十年。

[七言绝句]
未及归来且胜游，忽闻庭木已经秋。
罗源三十年遗爱，今作还山一日愁。

[七言绝句]
风约钟声落耳根，归鸦点点不成群。
前山野烧青烟起，散满空中作暮云。

[七言绝句]
兰亭明日禊余春，风冷难回积雨云。
不惜芳菲倦游赏，雅宜竹下闭门人。

[五言律诗]
一冬长是暖，见雪独精神。
田野眠方稳，湖山认不真。
众禽忧失树，孤客喜忘贫。
只此严凝气，中含造化仁。

[五言律诗]
活计人知否，无声诗句间。
高低烟树古，来往钓舟闲。
练挂千寻瀑，屏围几座山。
天涯无限景，只仗笔追还。

[七言律诗]
一见丰碑已怆情，大家名重乞谁铭。
金花屡锡华封诰，白发重看禁从荣。
三世种成庭上桂，一生读尽藏中经。
当年曾佐先夫子，誓守潼川寇自平。

[五言律诗]
夜香闻偈后，岑寂掩双扉。
照竹灯和雪，穿云月到衣。
草堂疎磬断，江寺故人稀。
唯忆江南雨，春风独鸟归。

[七言绝句]
应思灵鹫多年别，来作钟山十日留。
一句鹘仑难劈破，风泉松月夜堂幽。

[五言律诗]
故国伊川远，深居碧嶂前。
伴吟唯有鹤，高趣别无仙。
岳信闲慵答，丹经秘不传。
杖藜时访我，终日话南禅。

[七言律诗]
从来直道不辜身，得向西湖两过春。
沂上已成曾点服，泮宫初采鲁侯芹。
休惊岁岁年年貌，且对朝朝暮暮人。
细雨晴时一百六，画船鼍鼓莫违民。

[七言律诗]
欹枕萧斋酒易醒，夜来愁杀庾兰成。
一窗明月人无寐，满地落花春薄情。
隔屋有山云气冷，傍簷多竹鸟声清。
如君得此闲居趣，未羡人间利禄荣。

[七言绝句]
忘归不觉鬓毛斑，好事乡人尚往还。
断岭不遮西望眼，送君直过楚王山。

[七言绝句]
霜风刮地雁连天，野舍衾寒感旧年。
独有多情夜来榨，床头滴滴慰孤眠。

[五言绝句]
幽树高高影，山花寂寂香。
山天遥历历，山水急汤汤。

[七言绝句]
扰扰椎埋遍九原，因山独有霍陵存。
孝文俭德虽天纵，亦頼忠臣效一言。

[七言律诗]
飞尽杨花见绿阴，飘然轻盖返家林。
野堂泥落归双燕，纹簟风清戏一禽。
秀麦柔桑皆有望，高轩华衮久无心。
知君自得闲中乐，早寄新诗别后吟。

[七言绝句]
青青石上岁寒枝，一寸岩前手自移。
闻道近来高数尺，此身蒲柳故应衰。

[七言律诗]
绣林红岸落花钿，故去新来感自然。
绝塞杪春悲汉月，长林深夜泣缃弦。
锦书雁断应难寄，菱镜鸾孤貌可怜。
独倚画屏人不会，梦魂才别戍楼边。

[七言绝句]
幽香偏许夜深闻，冷蘂从来水外村。
南地恨无霜雪伴，独将孤影照黄昏。

[七言绝句]
当时群枉误朝廷，血染长安草木腥。
四罪不诛三宅去，依前肝脑是生灵。

[五言律诗]
方振河汾业，云胡不假年。
斯文今已丧，此道后谁传。
秘馆藏新史，门人缉旧编。
未明修短理，昂首问苍天。

[五言律诗]
东郭有二士，闭门甘一箪。
贫非原宪病，诗岂孟郊寒。
俗子往不顾，斯人交亦难。
若为能步屧，相与转林端。

[七言律诗]
青灯耿耿夜沉沉，掩卷凄然感独深。
恤纬不遑嫠妇叹，美芹欲献野人心。
孤忠要有天知我，万事当思后视今。
君看宣王何似主，一篇庭燎未忘箴。

[七言绝句]
西风不入小窗纱，秋气应怜我忆家。
极目江南千里恨，依然和泪看黄花。

[五言律诗]
仙去逍遥境，诗留窈窕章。
春归金屋少，夜入寿宫长。
凤引曾辞辇，蚕休昔采桑。
阴灵何处感，沙麓月无光。

[七言绝句]
不怨卢郎年纪大，不怨卢郎官职卑。
自恨妾身生较晚，不及卢郎年少时。

[五言律诗]
读书岂免死，读书岂免贫。
何以好识字，识字胜他人。
丈夫不识字，无处可安身。
黄连揾蒜酱，忘计是苦辛。

[五言律诗]
放翁今已矣，犹有未刊诗。
阅稿无三豕，还书欠一鸱。
听儿弦诵罢，留客笑谈时。
发越吟边思，心香答所知。

[五言律诗]
十亩长堤宅，萧疎半老槐。
醉眠风卷簟，棋罢月移堦。
斫树遗桑斧，浇花湿笋鞋。
还将齐物论，终岁自安排。

[七言绝句]
曾将大手挽恒河，引得龙来地起波。
何待砚池藏滴水，工夫元不费揩磨。

[七言律诗]
寄包古刹客过门，煨芋残炉晚未温。
万里风尘迷远望，三峰文献接诸孙。
湖山春动饶佳趣，杖履时来共至言。
一笑老仙堤柳畔，人间谁怨复谁恩。

[七言律诗]
幽深不让子真居，度日闲眠世事疎。
春水满池新雨霁，香风入户落花余。
目随鸿雁穷苍翠，心寄溪云任卷舒。
回首知音青琐闼，何时一为荐相如。

[七言律诗]
日日蛮童佩一壶，壶干时亦复村酤。
横林露塔远犹见，暮霭笼山淡欲无。
绿浦例凭菰作界，画桡常遣鹭前驱。
此身元是沧浪客，敢学高人乞镜湖。

[七言绝句]
轻烟罩暮上黄昏，殷殷疏钟度远村。
略彴横溪人迹静，幡竿缥缈插山根。

[五言律诗]
一种银潢秀，清名仰太虚。
甲科尝擢第，午夜尚观书。
已觉身非我，那堪丞负余。
斯人无复见，掩涕一欷歔。

[七言绝句]
一峰峭立俯群山，下有僧居一体闲。
收拾春烟与秋雨，年年曾在碧苔间。

[七言绝句]
流水高山举似谁，我惭善听匪钟期。
三诗历历皆可语，仿佛当时病可师。

[七言律诗]
无复戴花能起舞，有时逢曲尚流涎。
年龄绛县老人长，交友青州从事贤。
司业送钱真爱我，侍郎取榼亦欣然。
吾诗浅易聊陶写，不似渊明述酒篇。

[七言绝句]
缁客幽栖常苦吟，水边松下静愔愔。
有时一室焚香坐，不以诗情废道心。

[五言律诗]
唐氏源流远，奇才每间生。
勤于骚有分，举以相知名。
吾子攻诗苦，先民耻艺成。
常卿不可见，见汝眼犹明。

[七言律诗]
霜寒水落平沙露，短艇悠悠寻泊处。
惊弦旅雁失群飞，贪饵修鳞随网去。
世情翻覆可沾巾，三千食客背田文。
不须更待年华老，便向东山卧白云。

[五言律诗]
此心全剥落，今日一阳生。
自分安身计，难逃素隠名。
贫中闻道彻，闲里作诗清。
别有求鱼者，笑余忧思盈。

[五言律诗]
南国独行日，三巴春草齐。
漾波归海疾，危栈入云迷。
锦谷岚烟里，刀州晚照西。
旅情方浩荡，蜀魄满林啼。

[五言绝句]
潭水清见底，老僧来唤鱼。
与渠同法食，持钵施斋余。

[七言律诗]
煮酝青梅且共尝，游蜂飞蝶为谁忙。
秋千彩索迷青草，车马红桥锁绿杨。
春事战回蒲剑老，诗肠结尽柳丝长。
韶光赋别休匆遽，凝伫东风更一觞。

[五言律诗]
壮志老不已，抚剑斥宇宙。
日月倏过眼，孰得百岁寿。
只今忍困苦，不必羡贵富。
盖代事业在，唾手可以就。

[五言律诗]
终是山间别，寒泉在脚边。
戏鱼争美荫，啼鸟破佳眠。
山寂夜如水，僧闲日抵年。
欲来来未得，戽斗救枯田。

[五言律诗]
万里飞书至，闻君已渡辽。
秪谙新别苦，忘却旧时娇。
烽戍年将老，红颜日向雕。
胡沙兼汉苑，相望几迢迢。

[五言绝句]
嘒嘒蜩鸣柳，飞飞燕拂帘。
尧阶无一事，象戏战斜尖。

[五言律诗]
湘岸多深林，青冥昼结阴。
独无谢客赏，况复贾生心。
草色虽云发，天光或未临。
江潭非所遇，为尔白头吟。

[七言律诗]
遥望香炉气欲烟，坐观湓浦浪舂天。
山川满目古今迹，云水千帆名利船。
万点白鸥家浩渺，一声赤壁酹婵娟。
诗篇细读张耘叟，倚遍阑干思黯然。

[七言绝句]
胜日乘闲觉半仙，笑摩老眼向风烟。
平章春事禽能语，媚妩韶光柳未眠。

[五言律诗]
剪媙无多日，星星已数茎。
不空年可讳，端与事俱生。
安得马肝石，未尝甘露羹。
有情怜陆展，解与小儿争。

[七言律诗]
翰墨文章妙若神，风流谈笑绝纤尘。
才华最盛东西蜀，闻望相高一二人。
清夺峨眉千岁雪，丽如锦水万花春。
我生不识东坡老，犹及颐庵见后身。

[七言绝句]
诸方无说汝无闻，闻说俱无莫倒跟。
才起丝毫奇特想，依前似不出雷门。

[七言绝句]
日晒霜融步步泥，旬余不到石泉西。
连朝和暖得干路，唤取邻翁来杖藜。

[五言律诗]
烟雨三家市，黄门卜此居。
著书千纸在，祠宇几椽疎。
潮汐成今古，牛羊有里墟。
举兵鉏逆节，风烈照无余。

[五言律诗]
闻说沙溪上，分明似渭川。
重山照华屋，万竹遶清泉。
遣餽知相忆，登门未有缘。
一楼先月景，想像在吟边。

[七言律诗]
凤凰巢定万年枝，陶铸苍生尽未迟。
六丈语言同辈服，二郎官职乃翁知。
味回春茗甘方永，春到寒花淡更奇。
十有三人共千岁，向羊终社更追随。

[七言律诗]
十五年看帝里春，一枝头白未酬身。
自闻离乱开公道，渐数孤平少屈人。
劣马再寻商岭路，扁舟重寄越溪滨。
省郎门似龙门峻，应借风雷变涸鳞。

[七言绝句]
不课木奴千树入，却夸蠹简百年余。
先生不要金花帖，只借耕田觅饭书。

[七言律诗]
高树蝉声秋巷里，朱门冷静似闲居。
重装墨画数茎竹，长著香薰一架书。
语笑侍儿知礼数，吟哦野客任狂疎。
就中爱读英雄传，欲立功勋恐不如。

[七言绝句]
贫赋渔蓑却耐交，故人牵率政徒劳。
十分拂袖归来是，何似当时莫去高。

[七言律诗]
休话諠哗事事难，山翁只合住深山。
数声清磬是非外，一个闲人天地间。
绿圃空阶云冉冉，异禽灵草水潺潺。
无人与向群儒说，岩桂枝高亦好扳。

[七言绝句]
御楼吹角六街明，金马将军出禁城。
阃外化权良有准，不伤风物致升平。

[七言绝句]
江南池馆厌深红，零落荒烟山雨中。
却是北人偏爱惜，数枝和雪上屏风。

[五言绝句]
百蘤照春台，标名只取梅。
道人宁拣择，聊记雪中开。

[七言律诗]
午桥庄上千竿竹，绿野堂中白日春。
富贵极来唯叹老，功名高后转轻身。
严更未报皇城里，胜赏时游洛水滨。
昨日庭趋三节度，淮西曾是执戈人。

[五言律诗]
晓发别修门，湖山雾气昏。
百年培正脉，今日罪忠言。
死节关宗社，生还頼圣恩。
问天天不语，愿及见亲存。

[七言律诗]
圣主生知本解禅，故教勘破普周天。
一原大似东西水，同体何殊左右肩。
把定丝毫浑沮丧，放开顷刻便芳鲜。
衲僧败阙知多少，且笑髯舒三十年。

[五言绝句]
荒鸡隔水啼，汗马逐风嘶。
终日随征斾，何时罢鼓鼙。

[七言绝句]
滥与江湖岳牧群，于中最慕范希文。
人才相远心相似，均是忧时与爱君。

[七言律诗]
奕奕君家好弟兄，皇华交映棣华明。
几年并列金闺彦，同日俱持玉节行。
万里往临夔子国，一江先到越王城。
会闻归取青毡旧，都似当年老贰卿。

[五言绝句]
楚国尚勇力，秉羽而甘寝。
虽无倒载名，胜饮怀安鸩。

[七言律诗]
圣母祠堂药树香，邑君承命荐椒浆。
风云大感精神地，雷雨频过父母乡。
尽日一川侵草绿，回车二麦遶山黄。
野人久会神仙事，敢奏歌钟庆万箱。

[七言律诗]
玉照堂前富贵梅，倚春骄腊未轻开。
费他一月春风了，催得五分花意回。
恰是佳晴难放过，偶然胜士得追陪。
君看好景天还吝，一夜轻云带雨来。

[七言律诗]
冠冕魁梧二府尊，义缘宗社不谋身。
生前事业成三主，天下文章无两人。
志与经纶埋厚地，道怀正直作明神。
未年七十身先退，再使人间风俗淳。

[七言律诗]
扑面京尘鬓影华，杜鹃声底客思家。
久陪宰相堂中食，五拜夫人庙里花。
和气薰蒸由地主，孤根容易发天葩。
双壶走迸悭琼报，聊寄头纲六餠茶。

[五言律诗]
天地垂垂暮，残阳似有情。
未催全岭暗，犹放半山明。
远树微茫见，孤烟惨澹生。
流年从此老，对酒急须倾。

[七言律诗]
绿叶纤长间紫茎，蜀人未始以兰名。
有时只怪香盈室，此日方传誉满城。
恩意和风扬馥鬰，光荣灏露滴清英。
庭阶若不逢精鉴，何异深林静处生。

[七言律诗]
小航时过越溪头，当日吴宫事可求。
西子冶容来作饵，伍员忠愤反为雠。
虽无别馆虹蜺带，但有荒台麋鹿游。
高望太湖千万顷，夕阳依旧水东流。

[七言律诗]
西上迟迟谁挽留，了君方寸慕松楸。
三年既尽亦当起，五斗有余非所求。
早岁向风劳企羡，残生指日愿依投。
得官傥近柴桑里，应许江边著钓舟。

[七言绝句]
花落轻寒酒熟迟，醉眠不及落花期。
愁人相忆春山暮，烟树苍苍播谷时。

[七言绝句]
风送微凉来小户，月回清影向疏窗。
不知人世何珍丽，可与诗书气味双。

[五言律诗]
棋信无声乐，偏宜境寂寥。
著高图暗合，势王气弥骄。
人事掀天尽，光阴动地销。
因知韦氏论，不独为吴朝。

[七言律诗]
乞得西湖养病身，小园真隠谩颐真。
已将竹院舍幽客，更筑乡畦招可人。
茗碗昼看花坠影，吟窗夜与月为隣。
清凉境界天家予，自是全无一点尘。

[五言律诗]
四海失巢穴，两都困尘埃。
感恩由未报，惆怅空一来。
裘破气不暖，马羸鸣且哀。
主人情更重，空使劒锋摧。

[七言律诗]
人生何适不艰难，赖是胸中万斛宽。
尺宅常朱那待酒，上池频饮自成丹。
楚祠花发呼舟去，禹穴云生倚杖看。
更有新春堪喜事，一村箫鼓祭蚕官。

[七言绝句]
世多扬激伯夷隘，公独谦虚下惠和。
吊死自惭知己少，逃生却喜活人多。

[五言律诗]
瞿唐天下险，夜上信难哉。
岸似双屏合，天如匹帛开。
逆风惊浪起，拔𥮘暗船来。
欲识愁多少，高于滟滪堆。

[七言律诗]
郡南郡北叫呼间，砚席相望聚首难。
笑我性灵偏忍饿，怜君风韵似无官。
傥来富贵能多与，不朽文章倍好看。
莫怪参寻颇疏缓，鞋穿衣薄怯霜寒。

[七言律诗]
欲访西湖久未晴，故应穿屐踏泥行。
不因世事无时尽，那识波光有底清。
翠竹碧莲迷上下，雕栏画阁压峥嵘。
扁舟正好频来买，烟景何人与子争。

[七言绝句]
晃耀灵光真有体，从横妙用本无踪。
须弥芥子非虚语，事理从来本自融。

[七言绝句]
十月潇湘尽放梅，南枝仍避北枝开。
客愁无奈春消息，肠断江南驿使来。

[七言绝句]
古木苍然几岁周，摩空老干荫溪流。
举头未见征帆下，来向清阴系小舟。

[五言律诗]
大国侯王后，高门将相家。
欲知天作合，故遣寿无涯。
梦泽萍如斗，仙山枣似爪。
鹤林花老去，归路蹑青霞。

[七言绝句]
南陌东城春早时，相逢何处不依依。
桃红李白皆夸好，须得垂杨相发挥。

[七言绝句]
远客悠悠任病身，谢家池上又逢春。
明年各自东西去，此地看花是别人。

[七言绝句]
一曲清歌酒一觞，幅巾林下兴何长。
沙鸥似觉忘机久，时引新雏过短墙。

[五言律诗]
菊以黄为正，纷纷祇皂舆。
待寒缘耿介，纵老不凋疏。
秋净花如染，时迁水走渠。
惟留五字句，能不愧应徐。

[七言律诗]
去年渭北望卿频，今日深山屐齿新。
珠树香沾千涧雨，莲峰翠滴四时春。
渔郎有意休相问，樵子无心可与亲。
石榻盘旋忘岁月，瓶罍羞罄故人贫。

[七言律诗]
说著兴亡事不同，且斟玄玉驻颜红。
云轩梦断宫花逝，彩缕盟寒墓草丰。
处处社时茅屋雨，年年春后楝花风。
人间不是无栖处，要认当年旧媪翁。

[五言律诗]
和与同近似，同乃异于和。
九官逊虞廷，儆戒而赓歌。
不然水济水，后患将如何。
期公调鼎食，一柱障颓波。

[七言律诗]
分袂悠悠尔许年，莫嗔蓬鬓两萧然。
酒槽不奈青春老，经笥空供白昼眠。
暗绿千章新活计，软红三尺旧尘缘。
相逢且作西湖客，山绕荷花檥画船。

[七言绝句]
今朝腊月二十五，明朝腊月二十六。
风前唱起仰山歌，人皆道是云门曲。

[七言律诗]
功名烜赫在三朝，经术从容辅汉条。
儒服早纡丞相绂，戎冠再插侍中貂。
开仓六塔流人复，出甲甘陵叛党销。
东第祇今空画像，当时于此识风标。

[七言绝句]
偎岩拍手葫芦舞，过岭穿云拄杖飞。
来往八千须半日，金州南畔有松扉。

[七言律诗]
独行沙岸不相携，准拟沿溪更渡溪。
药蔓交加虫上下，柳花撩乱蝶高低。
杖头晓伴春云石，屐齿晴翻夜雨泥。
诗就随山为人写，等闲抽尽锦中题。

[五言律诗]
千寻万仞峰，灵宝号何从。
盛立同吾道，贪程阻圣踪。
岭奇应有药，壁峭尽无松。
那得休于是，蹉跎亦卧龙。

[五言律诗]
策杖政成时，清溪弄钓丝。
当年潘子貌，避病沈侯诗。
漉酒迎宾急，看花署字迟。
杨梅今熟未，与我两三枝。

[七言绝句]
夺得胡儿马便休，何须抵死觅封侯。
草鞋直挂龙床角，争似山间煨芋头。

[七言律诗]
家寄秦城非本心，偶然头上有朝簪。
自当台直无因醉，一别诗宗更嬾吟。
世事每将愁见扰，年光唯与老相侵。
欲知居处堪长久，须向山中学煮金。

[五言律诗]
旷野有芳芷，近江无早鶑。
春诗定多少，旬日又清明。
树暗怜杨柳，花开认橘橙。
相寻每乖阻，梦里亦愁生。

[五言律诗]
六月群芳歇，榴花拆浅黄。
色方金菊淡，体异玉簪长。
触日犹能媚，迎风不在香。
无劳问朱实，秀发占中央。

[七言绝句]
又到黄昏别有天，落霞明水月衔山。
乱烟远树供诗卷，浊酒狂歌伴醉颜。

[七言绝句]
黄祖城边下石船，蕉林暗地雨如烟。
只知问俗求民瘼，却愧经旬卧瘴天。

[七言律诗]
二人射策几人惊，要与三苏共入评。
先圣子孙多异禀，累朝图牒有高名。
书传科斗犹须定，钓拂珊瑚未可行。
子墨文章豪气在，登临怀古一含情。

[七言律诗]
夜半扁舟出洞庭，客帆初挂早潮平。
社风才起海鹰至，岚雾未收江鹄鸣。
吴岫乱云擎古塔，楚臯寒叶拥荒城。
垂虹桥外天连水，无限别离生杜蘅。

[七言绝句]
名与诸公又不同，金疮痕在满身中。
不将御盖宣恩泽，谁信将军别有功。

[五言律诗]
汝渡长江后，南来北客稀。
梦寻骑鹤处，愁对钓鱼矶。
淮仆行方半，京书报欲归。
抵家应一喜，稚女解牵衣。

[七言律诗]
冻壳藏龟太窘生，惊心已觉岁峥嵘。
倦慵把易床头看，独自寻梅树下行。
溪面冰花寒更结，屋颠雪意晚将成。
一生与物无深分，竹叶相看合有情。

[五言律诗]
与子传神器，承家得圣人。
阶庭天下养，壶峤海中春。
四叶斑衣乐，三加玉册新。
寿宫如帝所，何必上霄晨。

[七言绝句]
东是吴江西太湖，长桥横截万寻余。
江妃舞倦凌波袜，玉带围腰揽镜初。

[七言绝句]
松盖筠幢护石门，净居尘境此间分。
不须更觅南行路，已向髙峰见德云。

[五言律诗]
盍簪谭旧梦，持酒送余春。
天地绿阴雨，江湖白发人。
时平销剑气，客久积衣尘。
又出重关北，斜阳独问津。

[七言律诗]
邑居欲尽溪山好，不作层楼无奈何。
岩谷满前收蜡屐，漪涟极目卷渔蓑。
安心已得安身法，乐土偏令乐事多。
千里筠阳犹静治，还家一笑定无他。

[七言绝句]
东望青天周与秦，杏花榆叶故园春。
野寺一倾寒食酒，晚来风景重愁人。

[五言律诗]
羽客炼丹井，井留人已无。
旧泉青石下，余甃碧山隅。
云朗镜开匣，月寒冰在壶。
仍闻酿仙酒，此水过琼酴。

[五言律诗]
自笑走红尘，流年旧复新。
东风半夜雨，南国万家春。
失计抛鱼艇，何门化涸鳞。
是谁添岁月，老却暗投人。

[七言律诗]
归梦千岩万壑东，起寻蓑笠唤渔童。
尘忙怜我三年久，拨置期君一笑同。
只恐令严诗债急，不愁夜短酒杯空。
相携更得王文度，此段风流尽未穷。

[五言绝句]
浓绿滴湿衣，烟岚翠交锁。
名缰莫能絷，方此不失我。

[七言律诗]
当时楼阙已桑麻，陈迹何须置齿牙。
宛转颓城围绿野，嵚崟孤塔背明霞。
山云度晚飞琼叶，海月生秋堕桂花。
圆峤方壶同笑语，终宵疑在水仙家。

[七言律诗]
两朝黄阁预弥纶，又策春坊第一勋。
僧塔旧题前进士，斋坛新拜上将军。
马衔金勒冲微雪，雁避红旌入断云。
还似徐州张仆射，御诗相送四方闻。

[七言绝句]
彻见无私欲度人，如张罗网罩飞禽。
千万之中不得一，好申供养老婆心。

[五言绝句]
艳翠春销骨，妖红醉入肌。
花仙别无诀，一味服燕支。

[五言律诗]
楚泽雪初霁，楚城春欲归。
清淮变寒色，远树含清晖。
原野已多思，风霜潜减威。
与君同旅雁，北向刷毛衣。

[七言律诗]
一望膺门眼已明，欣然倒屣辱公迎。
林泉真作仙人宅，杖屦容参长者行。
道论风生挥玉麈，渴心尘积饮金茎。
匆匆短棹依城去，连日西斋梦寐清。

[七言律诗]
寒天短日少晶辉，薄暮边城鼓角悲。
外使方将接踵至，淮民未有息肩期。
吁嗟道路频牵挽，表里河山几合离。
闻道遗黎尚思汉，中原恢复定何时。

[七言律诗]
振羽曾参上国鸿，偶飞不到广寒宫。
诗书教子心尤切，孝友承家德自丰。
一命未酬耽学志，半途何负摄生功。
新阡鬰鬰今埋骨，想见哀吟万国风。

[七言绝句]
晴拂孤山破晓阴，暝烟犹在柳边深。
试从淡墨微茫外，商略青层到碧浔。

[七言律诗]
桃花朱朱李花白，高柳花边出多碧。
雨中物色更芳鲜，未碍刘郎中一石。
醺酣裁诗角险丽，坐人豪逸俱勍敌。
但令得醉复长吟，山云从尔生虚壁。

[七言绝句]
强梳蓬鬓整斜冠，片烛光微夜思阑。
天意最饶惆怅事，单栖分付与春寒。

[七言律诗]
六朝遗迹此空存，城压沧波到海门。
万里江山来醉眼，九秋天地入吟魂。
于今玉树悲歌起，当日黄旗王气昏。
人事不同风物在，怅然犹得对芳樽。

[七言律诗]
南穷海徼北天涯，惆怅亡羊是路歧。
眼下已隳梁武佛，耳中犹听魏文诗。
三茅道士朝携手，五柳先生夜对棋。
自向庐山为一社，百年生计任婴儿。

[七言绝句]
重阳过了十二日，阶下黄花方盛开。
节物参差何足较，且浮新蘂共衔杯。

[七言绝句]
双林高寺秀峰环，我欲题为小径山。
炎月一游神骨爽，天风相送出松关。

[七言绝句]
春光烂熳华争发，子规啼落西山月。
憍梵钵提长吐舌，底事分明向谁说。

[七言绝句]
唤将梅蕊要同韵，羞杀梨花不解香。
如何五月露寒殿，不与薰风送晚凉。

[七言绝句]
盱眙水落秋鴈回，都梁霜薄梅花开。
极知玄文不浪与，踽踽故作侯芭来。

[五言绝句]
燕忙将水撇，鱼乐欲空跳。
此意谁能会，光阴静里消。

[七言律诗]
夕阳偏占绿荷风，夏气浮凉酒满钟。
人胜不讥吾拓落，身闲何恨尔从容。
唤回今古风骚体，消得乾坤运化功。
只是灵山照冰水，莫教忧乐系穷通。

[五言律诗]
我爱孙公子，安贫无所营。
相逢虽邂逅，一见即平生。
黑电挥诗笔，黄河泻酒觥。
轻舟何处在，别思若摇旌。

[七言律诗]
提壶劝饮方多病，布谷催耕未有田。
老去情怀非宿昔，日长图史得周旋。
客愁正是连山雨，时事浑如上水船。
问讯诗翁无恙否，遥怜裋褐耸双肩。

[七言律诗]
均佚归来一品崇，赤城新野焕仙风。
功存社稷今全德，身佩安危本至公。
宁似乐天丹灶破，不令北海酒樽空。
中原未靖戎氛恶，会有𬣙谟沃舜聪。

[七言绝句]
二十三年再入山，此山于我有前缘。
时人不用怜衰病，天与丹房一线泉。

[七言绝句]
弄珠滩上欲销魂，独把离怀寄酒尊。
无限烟花不留意，忍教芳草怨王孙。

[七言律诗]
学省追攀四十年，故人重见两皤然。
艰难共出兴戎后，奄忽安知弃我先。
北道改辕谁解剑，西州无路相鸣鞭。
伤心一梦成今古，忍看麒麟卧冢边。

[七言律诗]
平生南北逐蓬飘，待得名成鬓已雕。
寒浦一从抛钓艇，旧林无处认风飙。
程途虽喜关河尽，时节犹惊骨肉遥。
愁策羸蹄更归去，乱山流水满翻潮。

[七言绝句]
征车少憩林间寺，试问南枝开未开。
日暮天寒无酒饮，不须空唤莫愁来。

[七言律诗]
壮气虽同德不同，项王何似王江东。
乡歌寂寂荒丘月，渔艇年年古渡风。
难世斯人犹不达，此时吾道岂能通。
吟君十首山中作，方觉多端总是空。

[五言绝句]
将身托战争，世事百无情。
相对生离别，浑如落叶轻。

[七言绝句]
两两垂髫窈窕娘，含羞无语莳青秧。
翻思贵室千金女，笑倚红楼抹晓粧。

[五言律诗]
日暖泗滨西，无穷岸草齐。
薄烟衰草树，微月迥城鸡。
水近沧浪急，山随绿野低。
羞将旧名姓，还向旧游题。

[五言律诗]
金秀皆垂颖，山园特有光。
牵牛高晕碧，滴露小匀黄。
老读离骚传，儿寻急就章。
杜门观化物，吾得傲羲皇。

[七言绝句]
六处虚明不假修，七穿八穴有来由。
霜风霰雪纵横入，不是愁人也著愁。

[七言律诗]
是身久付一蒲团，半世读书真画墁。
唤取平生三语掾，来分投老五辛盘。
犹堪白堕樽边笑，端奈红梅花底寒。
莫问侏儒饱欲死，从教霜雪映南冠。

[七言绝句]
鸟飞不过人行处，山好直连天尽头。
下马忽逢难画景，市声栏槛亦销忧。

[七言律诗]
千峰万峰巴峡里，不信人间有平地。
渚宫回望水连天，却疑平地元无山。
山川相迎复相送，转头变灭都如梦。
归程万里今三千，几梦即到石湖边。

[七言律诗]
原庙陪祠晓色开，从容复指缀衣来。
花填辇路惊何早，春向皇都特亟囘。
声赞俯躬千冠带，香浮夹道万楼台。
传闻归燕隆亲睦，天上云韶拱玉杯。

[五言绝句]
三迳今非昔，多愁老此身。
谁知陶靖节，只是晋朝人。

[七言绝句]
独醉还须得歌舞，自娱何必要亲宾。
当时一部清商乐，亦不长将乐外人。

[七言律诗]
急认浮沉水内金，若能烹炼鬼神钦。
四神守卫神炉固，九转工夫转色深。
龙虎翻施双入路，龟蛇腾焰两边侵。
但知五色纷纷起，满室荧煌可照心。

[七言绝句]
我杖常扶佛面强，我花今见佛头香。
灵山会上曾拈出，一笑悬知是饮光。

[七言绝句]
萍梗天涯幸有依，鱼兮川泳鸟云飞。
祝融紫盖题诗了，早趁贤侯召驾归。

[五言律诗]
小雨廉纤晚，幽花寂历秋。
嘉时空冉冉，白日付悠悠。
乱思工萦恨，危肠只贮愁。
唯应时扣寂，一念万缘休。

[五言律诗]
兰亭旧都讲，今日意如何。
有树关深院，无尘到浅莎。
僧居随处好，人事出门多。
不及新春雁，年年镜水波。

[五言律诗]
钧是龙孙种，怜方与众殊。
既能同劲直，还自表廉隅。
雨露恩虽一，风霜迹更孤。
端人以为杖，气类雅相符。

[七言绝句]
午鸠呼梦觉徐徐，细读床头种树书。
自教儿童事农圃，更寻何处欲归愚。

[七言绝句]
如梅合是花君子，未论孤高压众芳。
不以玉堂矜富贵，何曾茅舍怨荒凉。

[七言绝句]
城郭村墟共水云，槿篱竹屋映柴门。
隠居亦有高人在，岸帻无言倚钓轩。

[七言绝句]
去年九日始离家，行到江南见菊花。
今日裔夷逢节物，独将白髪换年华。

[五言律诗]
青楼何所在，乃在碧云中。
宝镜挂秋水，罗衣轻春风。
新妆坐落日，怅望金屏空。
念此送短书，愿因双飞鸿。

[七言律诗]
山谷生云作风雨，楼台映日贴烟霞。
危峰熊耳倍千丈，废堞虎遥今数家。
野外小桥丹作水，潭边仙菊雪开花。
隆寒大热三经涉，世事催人早鬓华。

[七言绝句]
肃肃雍雍义有余，九天鸾凤莫相疎。
唯应静向山窗过，激发英雄夜读书。

[七言绝句]
朝来池上有斯事，火急报教同舍知。
昨夜雨余春水满，白鸥飞下立多时。

[七言律诗]
数峰佳致蔼前修，心匠玲珑小更幽。
公去我来几传舍，人非物是一虚舟。
矗天柳色新条改，垂地藤阴旧迹留。
坐对黄花谁领会，犹疑蝴蝶是庄周。

[七言绝句]
铁马嘶风一渡河，泪珠零便作惊波。
鸣泉亦感上皇意，流下陇头呜咽多。

[七言律诗]
露盘净植水中央，好借诗人引玉觞。
象鼻巧能通叶柄，马蹄更与摘莲房。
吸川不觉西湖阔，漱石尤便玉井凉。
醉里兴来休折遍，也留数叶覆鸳鸯。

[五言律诗]
良辰不可遇，心赏更蹉跎。
终日块然坐，有时劳者歌。
庭前揽芳蕙，江上托微波。
路远无能达，忧情空复多。

[七言绝句]
种得离离职尔劬，朝塍暮陇只生刍。
丝毫无补家先实，媿杀纷纷小丈夫。

[五言律诗]
紫薇红槿外，忽见此花娇。
纵被秋阳暴，何愁香雪消。
梦回云冉冉，春远夜寥寥。
魂隔梧桐雨，时吹玉笛招。

[七言绝句]
人人藤叶嚼槟榔，户户茅簷覆土床。
只有春风不寒乞，隔溪吹度柚花香。

[七言律诗]
木落霜清水鸟呼，扁舟夜泊古城隅。
吹残画角钟初动，低尽寒空斗欲无。
浪迹已同鸥境界，远游方羡雁程途。
高樯健席从今始，遍历三湘与五湖。

[七言绝句]
一宿分明不易投，老拳要觅死冤雠。
不应荒却娘生也，自是无人敢出头。

[七言绝句]
有花无叶也孤寒，有叶无花草一般。
最是桃花饶态度，醉红娇绿恼人看。

[五言律诗]
抱璞曾三献，悲秋忽二毛。
十年嗟不调，一命尚徒劳。
互市通蛮货，公田入海涛。
贪泉虽酌饮，未肯染脂膏。

[五言律诗]
白璧就黄壤，忘情良独难。
观生六十化，比没九迁官。
笔下无时俗，胸中有岁寒。
雅怀嗟不遂，欲挂死前冠。

[五言律诗]
在家犹苦热，客路足应疲。
书剑果何地，江湖非旧时。
久晴苗欲雨，多病药如饴。
忆自分携后，知心更有谁。

[五言绝句]
肌细分红脉，香浓破紫苞。
无因留得玩，争忍折来抛。

[五言律诗]
兹山耸孤秀，正自惬公心。
顿觉天能近，都亡地可临。
烟江殊衮衮，霜柳尚沉沉。
但恨无陶谢，芳醪只独斟。

[五言律诗]
路绕高林尽，舟篷出近湾。
鸟啼青竹影，人对绿波间。
野色平当坐，春愁巧作颜。
已知湖榭近，飞絮落班班。

[七言绝句]
忠言不用竟沉死，留得文章星斗罗。
何意更觞昌歜酒，为君击节一长歌。

[五言律诗]
白云人已矣，古屋自苍苔。
林下误疑鹤，水边空见梅。
市人携酒至，歌女棹船囘。
检点幽栖处，湖光似向来。

[七言律诗]
老境光阴短景催，新冬又复一年回。
焚香燕坐衣僧衲，煮药高眠废酒杯。
处处庖厨鸣瓮缶，年年歌笑惨风埃。
孟公歌舞犹须雪，未放愁眉取次开。

[七言绝句]
带围过膝杖过眉，曲庑寻诗得步迟。
旧日春风应笑我，鬓边残雪没消时。

[七言律诗]
终日思归未有涯，梦魂无夜不还家。
莫云春树忆太白，流水高山逢伯牙。
卷轴随身虽有厄，风流得罪可无哗。
相逢莫便匆匆去，弭棹夔门过食瓜。

[七言律诗]
乾道龙飞二纪前，一时再会八同年。
诸公谁念广文冷，三已方知令尹贤。
别乘达尊人共敬，轺车并驾我叨先。
兰亭又见群贤集，盛事宜将琬琰镌。

[五言律诗]
绕寺千林笋，高低逐涧丘。
参差舒凤尾，突兀长猫头。
入鼎资甘脆，残杯且罢休。
会须堪小艇，裁作海楂浮。

[五言律诗]
不惟慵进取，兼亦断知闻。
交友赤松子，弟兄孤竹君。
共寻对床约，更割半山分。
新敕冰衔峻，何须刻籍文。

[五言律诗]
病去身差健，秋高气渐寒。
未甘常伏几，时作一凭阑。
玉粒炊粳软，香尘捣药残。
欣然顾儿辈，灯下语团栾。

[七言律诗]
见说空堂舍盖公，秋深得雨庆时丰。
唤回旧观十年外，聚集清流一座中。
台映玉峰归独鹤，城依冰水下孤鸿。
只消满把篱边菊，宾主风流意已通。

[五言律诗]
累累丹桂子，秋落古禅关。
乍到圆蟾窟，潜依灵鹫山。
始知尘外有，会向月中攀。
千载孤峰上，清阴与客闲。

[七言律诗]
荣途素定不须忙，羞作春妍爱古粧。
众促夺袍诗进御，君宁微服夜归乡。
怪来尊老升歌席，移就菩提养病坊。
闻说重题新鹤表，分留印绶与诸郎。

[五言律诗]
云端象鼻通，一瓮自冲融。
岂是乾坤小，当知造化工。
灵泉猿不饮，丹气鹤常充。
仙子乘鸾去，何年返故宫。

[七言律诗]
荆溪路入白云径，势与松江相并宽。
政以檝轻忧逆浪，忽逢风转起飞翰。
须臾又报一舍过，转盻应无百里难。
却恨铜官易成远，不容双目细留看。

[七言律诗]
危楼百尺据城堧，徙倚浑疑到紫烟。
卑湿岂愁梅雨地，清和尤喜麦秋天。
一川晚照飞孤鹜，满袖薫风听杜鹃。
乡思摇摇白云外，官拘唯幸际尧年。

[七言绝句]
天昏地黑蛟龙移，雷惊电激雄雌随。
清泉百丈化为土，鱼鼈枯死吁可悲。

[七言律诗]
因悟维颠匪一绳，遂无心续祖师灯。
祇图尘世难窥影，远入深峰不记层。
土木形骸从朽腐，冰霜志节自坚凝。
非吾同伴如相觅，牢闭蓬门定不譍。

[七言绝句]
屦痕不印步虚坛，欲事鉏犁恐亦难。
云子熟时还自饱，不知沆瀣与谁餐。

[五言绝句]
荒水浸篱根，篱上蜻蜓立。
鱼网挂绕篱，野船篱外入。

[五言律诗]
人生皆有役，我亦事川涂。
崎岖荡兀中，此境常晏如。
永怀贤令尹，出处与道俱。
起予亦多矣，诗句乃其余。

[五言律诗]
闲步游南陌，唯便野兴多。
傍花看蝶舞，近柳听莺歌。
稚子捞溪莱，山翁携蕨萝。
问渠何处住，回首指前坡。

[七言绝句]
放翁白发已萧然，黄纸新除玉局仙。
寄语山头老师叔，欲分茅舍度残年。

[七言绝句]
秋来只怕雨垂垂，甲子无云万事宜。
获稻毕工随晒谷，直须晴到入仓时。

[五言绝句]
水将罗带绕，山展画图开。
二十年前客，身闲又此来。

[七言律诗]
卧看云生舍北篱，起来临镜慰衰迟。
欲投未落鹤盘屿，将去还留鹊遶枝。
天上汉庭劳梦寐，峤南殷鉴恐覊縻。
蓝田丘壑仍孙在，胜日勤来赋好诗。

[七言律诗]
一泓澄澈照人间，明月团团落古湾。
不向奔流随浪击，独持高洁伴云闲。
禅房夜静留清鉴，阆苑仙归坠碧环。
每到轩前心转逸，了无纤翳可相关。

[五言绝句]
过客空寻访，飞仙已杳冥。
他山多可买，归去读黄庭。

[七言绝句]
只见青山无水声，到头耳目未全清。
年来赏遍江东寺，才入今宵睡未成。

[七言绝句]
庐陵山水说西昌，天遣金华印此邦。
诗本道他将取去，如何遗下一澄江。

[七言律诗]
淮阳学舍旧相依，常诵曹溪第一机。
却到江西心有悟，回看过去事皆非。
孤舟远适身如寄，二顷躬耕道自肥。
欲看齐山君去否，闲中徒侣近来稀。

[七言绝句]
寄奴谈笑取秦燕，愚智皆知晋鼎迁。
独为桃源人作传，固应不仕义熙年。

[七言律诗]
三月江南花渐稀，春阴漠漠雪霏霏。
章台街里翩轻吹，灞水桥边送落晖。
陆凯传精梅暗落，韩凭遗恨蝶争飞。
诏书漫道吹纶薄，谁见纷纷上客衣。

[七言律诗]
弱冠清修更老成，诗来重慰故人情。
向曾屡共阿戎语，今乃新闻侯喜声。
材大君当为杞梓，器微吾仅比瓶罂。
平生吟社雕零尽，合许忘年友与盟。

[七言绝句]
诏语深醇告万方，便知九鼎不劳扛。
波臣奔走扶黄屋，约束风涛过大江。

[七言绝句]
茶了诗窗饭后杯，儿书未熟急须催。
鸟于花外唤客出，山自眼前将句来。

[七言绝句]
狂蝶正便春从臾，好花犹怯冷禁持。
从渠歌彻铁如意，输我兴来金屈巵。

[五言绝句]
桥压荷梢过，花围桥外饶。
荆溪无胜处，胜处是荷桥。

[七言律诗]
胜境增添岂偶然，已前无屋事金僊。
巨灵擘到三千丈，向老基来八百年。
远远别山来白足，重重峻宇出青莲。
端严石像庵犹在，若个寻庵复坐禅。

[七言绝句]
懒修珠翠上高台，眉月连娟恨不开。
纵使东巡也无益，君王自领美人来。

[五言绝句]
群生宗法界，秘密十方尊。
大教缘心识，周通一念存。

[七言律诗]
高屐枯筇一老翁，灯前自笑发如蓬。
泠泠月浸荒庭竹，淅淅风凋古井桐。
病思未苏秋尚浅，醉魂初醒夜方中。
故人万里无消息，便拟江头问断鸿。

[七言绝句]
夜静山寒渐透衣，旋煨松火拥炉围。
忽听竹外篱门响，知是小童买酒归。

[七言绝句]
雪龙怒吼出山去，二十里云行上天。
老去极知诗力退，只将日历记山川。

[七言律诗]
碧江头与白云门，别后秋霜点鬓根。
长记学禅青石寺，最思共醉落花村。
林间竹有湘妃泪，窗外禽多杜宇魂。
未棹扁舟重回首，采薇收橘不堪论。

[五言律诗]
舟子初辞去，风吹薄酒醒。
一茎新鬓白，数点晚山青。
潦倒弹长铗，荒凉宿短亭。
邻鸡空喔喔，不似昔年听。

[五言律诗]
古风致逊悌，班白见尊优。
薄俗谬为恭，独在势权尤。
伏波迷俯仰，爱礼坐成仇。
龂龂洙泗间，岂是老者羞。

[五言律诗]
碧落银蟾吐，知从何处来。
雕弓弦未上，宝镜匣初开。
照水钩沉影，窥人光满怀。
微升已西没，露坐兴悠哉。

[七言绝句]
手抄禅林僧宝传，暗诵石门文字禅。
拣得湘西好三角，春风归去弄云泉。

[七言绝句]
小休绿树濯清泉，垢尽身轻意欲仙。
岂必鲁儒知此乐，舞雩风止在溪边。

[七言律诗]
门户荀陈士论佥，却随王谢老江南。
一官傲世妨才命，万事承家任苦甘。
渔艇我将还旧隠，僧窗谁与对清谈。
落花风雨西陵渡，佳节可怜三月三。

[五言绝句]
本觉非今觉，今觉如本觉。
悟得本觉时，非觉非非觉。

[五言绝句]
狗子佛性无，老蚌吐明珠。
西川鸣杜宇，江南啼鹧鸪。

[七言绝句]
美人娇醉落花钿，船载笙歌出柳边。
春满六桥调马路，香风飘趁玉丝鞭。

[七言绝句]
一株短短八九寸，四面青青千百枝。
作供佛前偕瑞竹，移根石上入铜池。

[七言绝句]
黑云妬日故要遮，剩得轻红一缕霞。
小雨挟风针水面，满奁皱縠起团花。

[五言绝句]
人与室俱化，阴森松竹寒。
时时见孤鹤，疑此守神丹。

[七言绝句]
湖光山影入楼明，晓色催人梦自惊。
画栋去天无一握，青山衔月恰三更。

[七言绝句]
风到秋宵特地凉，卧看斜月半侵床。
来寒往暑谁能问，归燕宾鸿各自忙。

[七言绝句]
画取维州如槁叶，策禽潞将似婴儿。
九原精爽人犹畏，想见中书秉笔时。

[七言律诗]
晴虹词彩冠群才，淡墨名高北斗魁。
史笔继闻登左省，庙谟今复赞中台。
方传召命驰三节，顿使清风动九垓。
想见君王偏注意，鳯池虚位待公来。

[七言绝句]
累月追随今别离，人生离合岂无时。
愿言更励坚高志，力索穷探慰所思。

[七言律诗]
曳杖翩然入莽苍，人间有此白云乡。
风传高树珍禽语，露湿幽丛药草香。
农事正看春水白，客途渐爱午阴凉。
余年且就无羁束，社鼓冬冬乐未央。

[七言律诗]
碧砌花光照眼明，朱扉长日镇长扃。
余寒欲去梦难成，炉香烟冷自亭亭。
辽阳月，秣陵砧，不传消息但传情。
黄金台下忽然惊，征人归日二毛生。

[七言绝句]
邓侯城垒汉江干，自谓深根百世安。
不用三甥谋楚计，临危方觉噬脐难。

[五言绝句]
一转月窗语，全超言象前。
无人知此意，令我忆南泉。

[五言律诗]
刻意长沙客，编书近隙光。
朝方登庙器，时可咏山梁。
未用嘲经笥，端宜号智囊。
颇闻穷史学，犹想见三长。

[七言绝句]
祆氛不起瑞烟轻，端拱垂衣日月明。
传事四方无外役，茅茨深处土堦平。

[七言律诗]
拖舟百丈苦攀跻，一过牢津恍似迷。
花放乱红迎彩旆，谷传深响答鸣鼙。
避人幽鸟凌云噪，抱子惊猿走险啼。
春岫重重春水绿，却疑身在武陵溪。

[五言律诗]
兰叶春葳蕤，桂华秋皎洁。
欣欣此生意，自尔为佳节。
谁知林栖者，闻风坐相悦。
草木有本心，何求美人折。

[五言律诗]
无衣自访觅，莫共狐谋裘。
无食自采取，莫共羊谋羞。
借皮兼借肉，怀叹复怀愁。
皆缘义失所，衣食常不周。

[七言律诗]
一百年来烟爨同，衣冠江左慕家风。
儿孙歌舞诗书内，乡党优游礼让中。
孝弟筠编争纪录，门闾天语赐褒崇。
莫将六阙方朱氏，叶叶蒸尝奉始终。

[七言律诗]
齐□巍阁压山颠，下视冈陵尽窅然。
岂并奇峰当盛夏，几因呈瑞类非烟。
夜深星斗垂簷畔，雨霁虹蜺挂□边。
从此青天平步上，城南尺五更谁□。

[五言律诗]
一自嘉禾见，于今岁几多。
飞腾公可那，流落我如何。
旧说金能点，今成镜失磨。
未甘终痼疾，还复向医和。

[五言律诗]
忆昔经行处，如今两见秋。
山川旧相识，泉石记曾游。
槐国未为守，醉乡先拜侯。
拥炉听僧话，忘却客中愁。

[五言律诗]
任官征战后，度日寄闲身。
封卷还高客，飞书问野人。
废田教种谷，生路遣寻薪。
若起柴桑兴，无先漉酒巾。

[七言律诗]
吴门别后蹈沧州，帝里相逢俱白头。
自叹马卿常带病，还嗟李广未封侯。
棠梨宫里瞻龙衮，细柳营前著豹裘。
想到滑台桑叶落，黄河东注荻花秋。

[七言律诗]
尽道生来骨相奇，若非凤种必麟儿。
几年仙李蟠根固，一颗蟠桃结子迟。
岐嶷两全真鲜克，之无二字已先知。
徐卿衣钵今传取，衮衮公侯看异时。

[五言律诗]
屋山东南偏，手种一区芋。
炎炎六七月，挈瓶事灌注。
兹焉有佳思，役役不知暑。
寒夜羹玉糁，聊用娱岁暮。

[七言绝句]
休讶朝家奏报迟，平生忠孝鬼神知。
但留一片丹心在，会有天回地转时。

[七言律诗]
雨香云澹觉微和，谁送春声入櫂歌。
萱近北堂穿土早，柳偏东面受风多。
湖添水色消残雪，江送潮头涌漫波。
同受新年不同赏，无由缩地欲如何。

[五言律诗]
永平昔全盛，旧学尊五更。
惜哉趋舍缪，眩眼车服荣。
恭惟自孔氏，时止亦时行。
心泰无不足，外内谁重轻。

[七言律诗]
东湖水深蟠老龙，晨昏出没无定踪。
开口合口喷香雾，举足下足生阴风。
而今改宅云居去，威风万窍声号怒。
谓言不是抉珠人，未应轻踏瓯峰路。

[七言律诗]
天末雄风卷白波，玉舟既晓泛银河。
不知瑞入耕畴未，但觉寒生客路多。
四海尽宽胡至此，一丘无分欲如何。
只因岁晚嘉禾道，剩要先生赋七歌。

[七言绝句]
药诀棋经思致论，柳腰莲脸本忘情。
频频强入风流坐，酒肆应疑阮步兵。

[七言绝句]
仰止高风早赋归，晚生自恨不同时。
公如岭上孤松秀，我亦松间百尺丝。

[七言律诗]
为郡无闻困米盐，先生有道独幽潜。
豫章因甚尊徐孺，益部何能诎蜀严。
已脱簿书身自放，肆寻山水意宁厌。
京江最欲方洋处，愿从屏星卷画幨。

[七言绝句]
阊阖宫中夜宴开，手挥明月坐瑶台。
不教偷药姮娥到，却放投壶玉女来。

[五言律诗]
书生栖大厦，燕贺媿无从。
嵩高乏嘉颂，何以祝我公。
一节贯岁寒，愿似南山松。
下有千岁苓，尝许气味同。

[七言律诗]
两日长忧积满中，感深令祷格天工。
欣欣处处人人喜，渺渺茫茫亩亩同。
不至伤如无极雅，行当改赋黍离风。
邑民颂德千和万，毫楮如何可以穷。

[七言律诗]
款段寻山不著鞭，每逢佳处且周旋。
生无一字夸金谷，喜与诸公会玉泉。
雷转正喧三级浪，绅垂直自九重天。
有能庚伏留终日，大胜朝堂食万钱。

[七言律诗]
积雨空林烟火迟，蒸藜炊黍饷东菑。
漠漠水田飞白鹭，阴阴夏木啭黄鹂。
山中习静观朝槿，松下清斋折露葵。
野老与人争席罢，海鸥何事更相疑。

[七言绝句]
巴丘过日又登城，云水湘东一日平。
若爱春秋繁露学，正逢元凯镇南荆。

[七言绝句]
谢恩新入凤皇城，乱定相逢合眼明。
千万求方好将息，杏花寒食的同行。

[七言律诗]
蛇豕腥膻经几年，故都宫阙尚巍然。
八陵苍莽知何地，九庙英灵如在天。
重整六军严宿卫，旋兴百堵慰氓编。
微臣董役惭无补，拟绘新图献榻前。

[七言绝句]
欲辞苍翠入尘嚣，把酒看山思寂寥。
莫动移文苦相责，解梁闻说近中条。

[七言绝句]
春深处处有花妍，已觉春工兴浩然。
投晓凭栏枝上看，飘零赢得舞容翩。

[五言绝句]
暮雪连青海，阴霞覆白山。
可怜班定远，生入玉门关。

[五言绝句]
胡地无花草，春来不似春。
自然衣带缓，非是为腰身。

[七言绝句]
谢傅凄凉已老年，胡琴羌笛怨遗贤。
使君于此虽不俗，挽断髭须谁见怜。

[七言律诗]
雪花飞舞上貂裘，此去朱衣定点头。
字奏三千高射策，璪垂十二拜凝旒。
乡邦正说龙年好，吾辈相期鹏路修。
日下五云知有兆，瑞光先向玉融浮。

[七言绝句]
手把黄花语后期，孤山雪后早梅时。
春风不管人无信，又要吹香上北枝。

[五言律诗]
风萍渺无迹，一日扣柴扉。
乍见犹疑梦，相逢遽语违。
子方怀远志，谁复挽征衣。
烟雨松楸隔，何当赋式微。

[七言律诗]
六尘缘影政堪嗟，二竖乘虚势益加。
忆昔鼻头能出火，即今眼底已生花。
妇言伐性多因酒，医戒伤生少试茶。
悟罢本来安得病，角弓谁使认为蛇。

[七言律诗]
黄尘数骑捷书来，啸入东峰醉倚台。
遥看山川消杀气，同欣寰宇扫氛埃。
当年岩谷碑千字，旷世功名土一抔。
有美斯人风烈壮，故亭重葺画图开。

[七言绝句]
渊明休弄没弦琴，混沌中含太古音。
闻说几回风雨夜，四山浑作老龙吟。

[五言律诗]
怒风驾海潮，钱塘天下壮。
岷山浚源委，东下极奔放。
中横吴淞江，烟波渺四望。
归欤太史笔，偃蹇九霄上。

[七言律诗]
遗爱曾留浙水𣸣，北方正自素相闻。
长途赓唱多名笔，旧府宾僚尽富文。
往昔知音有吴季，从来难吏是朱云。
联镳向阙成严觐，拜得恩言定不群。

[七言律诗]
去岁书来欲解麾，数行遗墨半倾欹。
斑衣不遂娱亲志，白发因吟哭子诗。
让枣犹如前日事，摘瓜空抱暮年悲。
情知衰泪无堪滴，原上寒笳苦死吹。

[七言绝句]
六时佛火明珠缀，午后茶烟出翠微。
萦砌乳泉梳石发，滴松银露洗墙衣。

[七言律诗]
黄山别久阻再披，青山路远终未窥。
忽逢隠静高监寺，不但学禅仍学诗。
禅机最上吾不会，诗笔少亲今老退。
青山卧冢谪仙才，功名孰愈凌歊台。

[五言律诗]
江头一区宅，宴坐老扬雄。
久阔书不到，相忘心自通。
谁令知勇退，我愧未参同。
定自有见处，不关幡与风。

[五言律诗]
终年九陌行，要路迹皆生。
苦学犹难至，甘贫岂有成。
病携秋卷重，闲著暑衣轻。
一别林泉久，中宵御水声。

[五言绝句]
器重或可胜，道远畴能至。
勉效既竭回，羞称愿息赐。

[七言律诗]
盛府宾寮八十余，闭门高卧兴无如。
梁王苑里相逢早，润浦城中得信疎。
狼藉杯盘重会面，风流才调一如初。
愿君百岁犹强健，他日相寻隐士庐。

[七言绝句]
西风吹老洞庭波，一夜湘君白发多。
醉后不知天在水，满船清梦压星河。

[五言律诗]
山踞浙流顶，波声耸独尊。
帆樯移野浦，钟磬出烟村。
修竹凉风咽，巨鱼暑气吞。
层巅一矫首，海面见云根。

[七言绝句]
垂翅东隅四五年，不知何日遂鸿𬸣。
传书燕足徒虚语，强学山公醉举鞭。

[七言律诗]
收拾当年破敕黄，山中蕙帐梦魂香。
风供松叶暖茶灶，云卧茆窗冻笔床。
一雨鸣蛙乱深夜，数声啼鸟怨斜阳。
风尘浩荡愁如海，怎得中山醉酒方。

[七言律诗]
屹屹危堂近紫烟，傍堂双桧亦参天。
四时风月收罗尽，千里山川瞩望全。
阮屐登来何必蜡，陶琴携上不须弦。
赐经虽缺名犹在，此乐终为古所贤。

[五言绝句]
过亦非中道，其如不及何。
到江吴地尽，隔岸越山多。

[七言绝句]
金刹凭陵尺五天，胜游何必羡登仙。
安期想见身千亿，汗漫人间若个边。

[七言绝句]
贤不必通愚不穷，悠悠无处问苍穹。
可怜富贵君之柄，断在山人指掌中。

[七言绝句]
山堂静坐夜无言，寂寂寥寥本自然。
何事西风动林野，一声寒雁泪长天。

[七言律诗]
平林涂烟山擎日，晚征漠漠客愁集。
浮生隙驹忙里过，虚名塞马眼前失。
古来战场莫回首，一成一败骨俱朽。
柳岸人家摇酒帘，不妨小停春风鞭。

[七言绝句]
二公亭挿芰荷间，绿盖红粧四面环。
若把西湖比西子，东湖自合比东山。

[七言律诗]
何人可与话登临，徙倚危栏日又沈。
千古苍茫青史梦，一年迢递故乡心。
天无雨雪梅花早，地有波涛鴈影深。
为是夫差旧台榭，愁来不敢越人吟。

[七言绝句]
万事皆从忙处错，寂然不动乃能通。
君看开济规模事，却属南阳高卧翁。

[七言律诗]
龙蟠凤举玉霄傍，肯为南公下石梁。
人识子文新政事，家传宋玉旧文章。
断无横吏惊庞俗，时有书生近燕堂。
二客风流俱令上，独惭歌市接舆狂。

[七言绝句]
小桥西巷每徜徉，忽趁南风返故乡。
旋汲双泉烹日铸，从今谁共北窗凉。

[七言绝句]
雪浪轩窗由块石，未知栏槛倚江边。
故人曾为炰烹怖，一看姓名增惘然。

[七言律诗]
前年帝里望行尘，记得仙家第四人。
泉暖旧谙龙偃息，露寒初见鹤精神。
歌声上榻梁园晚，梦遶残钟汜水春。
知有箧中编集在，只应从此是经纶。

[七言绝句]
洞里栽桃不记时，世间秦晋是邪非。
落花落地青春老，千载渔郎去不归。

[七言律诗]
君子虽穷道不穷，人生自古有飘蓬。
文章笔下千堆锦，志气胸中万丈虹。
大抵养龙须是海，算来栖凤莫非桐。
山东宰相关西将，俯仰怀贤倚暮风。

[五言律诗]
梦破事行李，窗灯尚半存。
寒更传古县，落月暗孤村。
道远马蹄薄，形劳神观昏。
髙眠忆吾里，布被拥朝暾。

[七言律诗]
君子三归擅一名，秋毫虽细握非轻。
军书羽檄教谁录，帝命王言待我成。
势健岂饶淝水阵，锋铦还学历山耕。
毛干时有何人润，尽把烧焚恨始平。

[七言律诗]
青云有意力犹微，岂料低回得所依。
幸念翅因风雨困，岂教身陷稻粱肥。
曾游碧落宁无侣，见有清池不忍飞。
纵使他年引仙驾，主人恩在亦应归。

[五言律诗]
天下文章老，为公地底铭。
平生怀道德，铺写若丹青。
蒲市一朝罢，洛人皆泪零。
嗟嗟庙堂贵，今以柏为庭。

[五言律诗]
强步已半日，前冈更悠悠。
下如趋龙宫，上若登云楼。
不见人舍宅，但闻鸟喧啾。
我行只空囊，盗劫谁知忧。

[七言绝句]
莲炬光中月自圆，人情草草竞华年。
最怜一夜旗亭鼓，能共钟声到客船。

[七言律诗]
金甲云旗尽日回，仓皇罗袖满尘埃。
浓香犹自飘銮辂，恨魄无因离马嵬。
南内宫人悲帐殿，东溟方士问蓬莱。
唯余坡上弯环月，时送残蛾入帝台。

[七言律诗]
汶上相逢年颇多，飞腾无那故人何。
总戎楚蜀应全未，方驾曹刘不啻过。
今日朝廷须汲黯，中原将帅忆廉颇。
天涯春色催迟暮，别泪遥添锦水波。

[五言绝句]
不肯一世人，草木自宾友。
举杯问樵岚，见有此客否。

[七言绝句]
开岁春寒便有花，官闲只饮酒如霞。
殿门促贺新幡胜，书馆年来事事嘉。

[七言绝句]
移根烈日倍常炎，渴作油云欲雨占。
抱瓮自惭衰矣久，翻盆喜得沛然沾。

[七言律诗]
万里风波行路难，君恩尚许缀祠官。
中庭鬰鬰药苗长，绝壁飕飕松吹寒。
泥巷有人寻杜甫，雪庐无吏问袁安。
清晨对镜增幽致，龟屋新裁二寸冠。

[七言绝句]
养生有主卫生经，神守全时岂废形。
游刃有余刀不挫，解牛须是学庖丁。

[五言律诗]
每日寻兵籍，经年别酒徒。
眼疼长不校，肺病且还无。
僮仆惊衣窄，亲情觉语麤。
几时得归去，依旧作山夫。

[七言绝句]
暮年不是苦思归，已约湖山恐失期。
此意有谁能会得，祇应猿鹤是相知。

[五言绝句]
簿书苦沈迷，世俗嗟迫隘。
不如溪山上，风至取一快。

[五言律诗]
真人飞白水，屏迹独蒿莱。
汉祀无宗庙，严家有钓台。
高风真可仰，逝水自堪哀。
扰扰俱澌尽，千帆日往来。

[五言绝句]
公在忠州日，人高长者风。
忮心无后段，宁媿賛皇公。

[七言律诗]
春来未苦狂风雨，初见云雷气象豪。
合杂忽如乔岳倒，迷冥不辨九天高。
林峦偃亚传雄韵，沟涧苍茫起怒涛。
花卉一空何足问，且欣余润入耕皋。

[七言绝句]
黄叶飘零化作尘，本来非妄亦非真。
有情故宅含秋色，无名君子湛然春。

[七言绝句]
凤梭停织鹊无音，梦忆仙郎夜夜心。
难得相逢容易别，银河争似妾愁深。

[五言律诗]
兄佐诸侯幕，愚居孝子庐。
奔驰他自得，情味独相于。
先送秋帆动，还嗟友席虚。
平生感知泪，今日为涟如。

[七言绝句]
地僻人稀花自妍，世衰学丧道终传。
天机妙处人难解，一局闲棋学洞仙。

[七言律诗]
楞伽三万六千偈，百八句中成自性。
法法非法离法尘，心心无心入心病。
渐熟当似庵罗果，顿照犹如大圆镜。
龟毛兔角妄有无，海浪空华不清浄。

[七言绝句]
康定西征始壮余，往还休此任驰驱。
白头又罢咸秦帅，却向温汤浴病肤。

[五言律诗]
日暮倦行役，解鞍初息肩。
雾昏临水寺，风劲欲霜天。
蓼浦初闻鴈，人家半在船。
思君正怊怅，黄叶正翩翩。

[七言绝句]
琴堂少值烹鲜手，壮县空遭沸鼎名。
止火绝薪俱下策，风移全在长官清。

[七言绝句]
几年留滞起边愁，只忆家园烂熳游。
今日西来更愁索，却令人意忆并州。

[五言律诗]
乐事行将晚，华年怯早衰。
翻车壮士速，落叶长年悲。
别燕风帘静，惊乌月树危。
播精宁有用，皮骨极支离。

[七言绝句]
瓦声初听响疏疏，顷刻庭除百斛珠。
寒雀不知来啄米，群鸡粥粥亦相呼。

[七言律诗]
手挼岩菊嗅寒香，陡觉轻飚透薄裳。
自是苍官添老色，不因青女眩寒妆。
新𥬠未熟啜茶去，晚稻才收种麦忙。
愿学老农惟苦懒，荷锄归去卧斜阳。

[七言绝句]
江水无情碧草春，北朝留住老词臣。
子规啼上青枫树，为尔离乡去国人。

[七言绝句]
谁障溪流贴岸边，若为挽得上高田。
机筩卷起倾横枧，竖笕盛来水接连。

[五言律诗]
偶向花边立，悬知病已瘳。
小山今夜月，团树满庭秋。
清露沾丛底，斜河在上头。
须臾香更好，还与碧云浮。

[五言律诗]
台岭生奇树，佳名世未知。
纤纤疑大菊，落落是松枝。
照日含金晰，笼烟淡翠滋。
勿言人去晚，犹有岁寒期。

[七言律诗]
渺渺湖风引桂舟，竹舆沙径晚山稠。
千峰影底鸣双涧，三伏日中含九秋。
邂逅襟期俱洒落，等闲归计少迟留。
何时更约云门路，踏破青鞋布袜休。

[七言律诗]
宜春客舍无一席，古观独眠不能夕。
破屋飕飕人雨立，空林啧啧蛩夜绩。
青袍白马郡督邮，晨门过我鸣前驺。
不求五斗彭泽米，且卧百尺陈登楼。

[五言绝句]
宿怨养痈疽，终须殒此躯。
若能忘物我，天下尽平衢。

[七言绝句]
蒙头不觉齁齁睡，开眼从教燄燄红。
若谓平常便无事，须防豆爆冷灰中。

[七言律诗]
苔径萦回景渐分，翛然空界静埃氛。
一声疎磬过寒水，半壁危楼隐白云。
雪下石龛僧在定，日西山木鸟成群。
几来吟啸立朱槛，风起天香处处闻。

[七言绝句]
佳节无人共一尊，荧荧灯火雨昏昏。
凭谁与唤烟霞伴，直上罗浮看上元。

[五言律诗]
自怜身是客，又送客登舟。
虽有重来约，难禁一别愁。
风烟迷柳驿，草树暗春洲。
后夜怀人处，山空月满楼。

[七言律诗]
邵陵佳树碧葱茏，河汉西沈宴未终。
残漏五更传海月，清笳三会揭天风。
香熏舞席云鬟绿，光射头盘蜡烛红。
今日却怀行乐处，两床丝竹水楼中。

[七言绝句]
我貌君容一种寒，鹭漂鸥泊廿来年。
我诗吟就无人买，君相公卿煞得钱。

[七言绝句]
不及生前见虏亡，放翁易箦愤堂堂。
遥知小陆羞时荐，定告王师入洛阳。

[七言绝句]
读书不知头白早，却是儒冠多误身。
陆沈黄绶非吾意，惭愧东西南北人。

[七言绝句]
学海波翻笔底宽，逢辰当不负巍冠。
只今得句因时雨，才思何妨若涌湍。

[七言绝句]
未于诗上著工夫，争把疏愚敌亚愚。
只盍金沙分半席，归舟能用几钱租。

[五言律诗]
卓尔群机赴，陶然万象沈。
湖天浮水远，岸石浸云深。
雨霁月华透，风摇山影侵。
灵然超八达，廓彻妙明心。

[五言律诗]
风驭南行远，长山与夜江。
群祆离分野，五岳拜旌幢。
石髓调金鼎，云浆实玉缸。
㹞㹞吠声晓，洞府有仙厖。

[七言绝句]
太师还政异寻常，前殿铺张册礼忙。
入对谁知年八十，身轻拜舞谢吾皇。

[五言律诗]
独思贤王府，遂作豫章行。
雄镇庐霍秀，高秋江汉清。
见闻惊苦节，艰故伤远情。
西邸延嘉士，遗才得正平。

[七言律诗]
送了春归又送秋，人间随处寄悠悠。
百年此际成遗老，万里当时赋远游。
笔力日衰惭阵马，江天岁晚狎冥鸥。
清狂自笑无时歇，又犯新寒上市楼。

[七言绝句]
七言老意苍松蟠，百金古字青霞镌。
儒林孟子先生是，墨者夷之后代传。

[七言绝句]
轲死如何道乏人，缘知学字不分明。
先除功利虚无习，尽把圣言身上行。

[七言律诗]
佛记一切贤圣众，皆以无为有差别。
如来乃至阿罗汉，同入涅槃三昧海。
二乘设不见此理，是则波旬颠倒想。
稽首迦诺迦伐蹉，看花结印同无相。

[五言律诗]
妾本怀春女，春愁不自任。
迷魂随凤客，娇思入琴心。
托援交情重，当垆酌意深。
谁家有夫壻，作赋得黄金。

[七言绝句]
松菊相亲莫厌频，纷纷人世只红尘。
自怜寡与真堪笑，赖有清风是故人。

[五言律诗]
年方十三四，娇羞懒举头。
舞余驹皎皎，歌罢鹿呦呦。
近座香先喷，持杯玉更柔。
高唐人去远，谁与话风流。

[五言绝句]
省署开文苑，沧浪学钓翁。
穷冬时短晷，日尽西南天。

[五言律诗]
草堂南涧边，有客啸云烟。
扫叶林风后，拾薪山雨前。
野桥通竹径，流水入芝田。
琴月相亲夜，更深恋不眠。

[五言律诗]
境幽南岳寺，路向碧岩分。
远近松相接，高低钟共闻。
灵禽时奏乐，香石日笼云。
想到经行处，超然趣不群。

[五言律诗]
礼仪今既备，告字亦攸宜。
自昔学深造，莫非原自思。
近而仁固在，□□□堪施。
字子曰思永，钦哉保受之。

[五言律诗]
不见才三日，喧传已坐亡。
平生功行到，垂绝偈言香。
缘分无高刹，禅名却四方。
开包残藁在，切勿放毫光。

[七言绝句]
一片云生便作阴，东轩草树共萧森。
秋风岂必关人事，自是衰翁感慨深。

[七言律诗]
嬉游那欲食前言，俗事不容人出门。
屋上风余中夜响，津头水过去年痕。
梅无未熟青青子，竹有新生𧥄𧥄孙。
白放春归太空去，哢禽声里似啣冤。

[七言绝句]
贾生晁错总佻轻，博陆营平亦好兵。
地节三年谁作相，胡天汉地各春生。

[七言律诗]
昔借君家杜甫集，无端卧疾不曾编。
近从霅上吴员外，复得遗文数百篇。
夫子删诗吾岂敢，古人同疾意相怜。
新书不惜传将去，怅望秦城北斗边。

[七言绝句]
云长镇洞有时开，石匣终藏化鹤胎。
千岁不须华表柱，飞鸣南向洞山来。

[五言律诗]
上了朱轓最，催还白玉京。
兄怜子由别，母劝器之行。
医国言须切，谋身策尚平。
友朋空爱助，君自有权衡。

[五言绝句]
青山多乔木，柳枝低婀娜。
春风在毫端，高迁无不可。

[五言律诗]
潇湘峻岸傍，岩穴号朝阳。
全会江云势，先分海日光。
高深惊险易，冬夏返温凉。
谁肯弃尘世，探穷仙者乡。

[五言律诗]
奔走真何谓，衰颓恐不应。
灸瘢疼怕雨，渴卧梦思冰。
端午宜觞客，生辰欲饭僧。
乍归两皆省，自笑一无能。

[七言绝句]
百年陈迹水溶溶，尚忆高人寄此中。
晋代衣冠谁复在，虎溪长有白莲风。

[七言律诗]
崇山修竹小兰亭，人在云烟深处行。
环立千竿了清绝，中盘一径巧纡萦。
纷纷鴈鹜庭堆案，扰扰蝇蜗市有声。
洞里道人忘底事，小桥西畔句初成。

[七言绝句]
女几山前官舍清，遶堂鸣涧夜泠泠。
尘埃别后何由见，簷雨三更起坐听。

[七言律诗]
孤城上与白云齐，万古荒凉楚水西。
官舍已空秋草绿，女墙犹在夜乌啼。
平江渺渺来人远，落日亭亭向客低。
沙鸟不知陵谷变，朝飞暮去弋阳溪。

[五言律诗]
回首览燕赵，春生两河间。
旷然余万里，际海不见山。
雨歇青林润，烟空绿野闲。
问乡无处所，目送白云关。

[七言律诗]
人间膏火日烹煎，尘外光阴可判年。
路转峰回能几许，鸟啼花发故依然。
同游多病空携酒，相对忘机不话禅。
请撤溪桥休送客，却须多种远公莲。

[五言绝句]
六龙忽蹉跎，川广不可溯。
东风吹春水，乾坤莽回互。

[五言绝句]
翩翩白凫鸥，泛泛水中游。
西来久不见，梦想在沧洲。

[五言绝句]
日日日西沉，日日日东上。
若欲学菩提，但看此模样。

[七言律诗]
客里登高意若何，笑扶藜杖兴还多。
叶金委地谁能布，山剑横天不受磨。
随遇可无挥翰手，感时空有断肠歌。
尚怜把菊烟尘外，自镜衰容半欲酡。

[七言绝句]
石龟语话是谁闻，无耳髑髅夜听深。
天晓便藏无影树，太阳虽照不能寻。

[七言律诗]
归鸿只影宿汀洲，梦绕芦花不柰愁。
颍谷杯羹无日遗，翳桑橐饭有时酬。
功名旷世来斯受，议论惊人合则留。
此事大关天下望，殷勤为报古杨州。

[五言律诗]
公府推徐穉，山阳荐仲车。
盛时遗此老，没世竟穷庐。
行道嗟无命，传家幸有书。
鲁山终不识，抚卷倍欷歔。

[七言绝句]
齿发衰残志虑昏，谗兴妇口可心寒。
不知尤物能为祸，却为骊姬寝食安。

[五言绝句]
一年复一年，一冬复一冬。
海水知天寒，枯桑知天风。

[五言律诗]
弟兄联骑出，秋色赴行装。
慈水瓜应熟，孤山桂又香。
对床村店寂，起饭晓灯凉。
到日分吴越，江流两岸长。

[七言绝句]
黄河西岸是吾蜀，欲须供给家无粟。
愿驱众蔗戴君王，混一车书弃金玉。

[七言绝句]
别色官司御辇家，黄衫束带脸如花。
深宫内院参承惯，常从金舆到日斜。

[五言律诗]
有客可剧谈，有酒可尽醉。
老夫老更穷，终日惟坐睡。
既无客款门，酒亦未易致。
颓然北窗下，兀兀有余味。

[七言律诗]
龌龊常谈笑老生，丈夫失意合躬耕。
天涯怀友月千里，灯下读书鸡一鸣。
事去大床空独卧，时来竖子或成名。
春芜何限英雄骨，白发萧萧未用惊。

[七言律诗]
西风卷尽护霜筠，碧玉壶天月色新。
凤历半千开诞日，龙山重九逼佳辰。
先心坐使鬼神伏，一笑能回宇宙春。
历数唐尧千载下，如公仅有两三人。

[七言绝句]
甲子峰高正属连，白云腾涌似炉烟。
群仙若讶归来晚，只蹑云根上碧天。

[七言律诗]
炭寒火冷灯微明，虗簷泻雨如倾瓶。
酒酣耳热身体轻，抚膺大吼黄钟声。
怒目直视如流星，拔剑击柱傍人惊。
丈夫宁可五鼎烹，安得容此呑舟鲸。

[七言律诗]
六花飞压九街尘，应讶人间未觉春。
天上楼台银作屋，云中车辂玉为轮。
三秋狼戾盈仓兆，万国欢呼击壤辰。
寂寞袁门烟火冷，未知谁是扣关人。

[七言绝句]
湖路荒寒又险艰，大千空水我居间。
篙师晚始分南北，指点青青汉口山。

[七言绝句]
囊有清诗无一钱，夜窗翻倒谩妨眠。
荆溪溪上长回首，不见音书已二年。

[五言绝句]
时情任销歇，闺思转慇懃。
也胜山阴媪，挥毫托右军。

[七言绝句]
闰年秋浅似秋深，蟋蟀将愁傍砌吟。
今夕初三元未觉，西楼西角一钩金。

[七言绝句]
舷低冷戛荷千柄，底𦨖斜穿月半轮。
一笠一蓑人稳坐，晚风萧飒弄青苹。

[七言绝句]
逆旅门前拨不开，先生醉策蹇驴来。
未言乞得囊中药，一见童颜且压灾。

[七言绝句]
远山横碧一溪清，白鸟飞边落照明。
吏散庭阶一无事，绿阴亭上又诗成。

[五言律诗]
蚤不逃秦帝，终然陷楚囚。
故园春草梦，旧国夕阳愁。
妾妇生何益，男儿死未休。
虎头山下路，挥泪忆虔州。

[七言绝句]
越管宣毫始称情，红笺纸上撒花琼。
都缘用久锋头尽，不得羲之手里擎。

[五言律诗]
中园秋物晓，清玩日无穷。
暝筿深留翠，寒花浅作红。
鹤鸣残滴露，蜩咽已凉风。
谁伴调丝管，心知忆戴崇。

[七言绝句]
德声不减汉东平，玉鉴冰壶表里清。
休问南山山色翠，淡然无欲自长生。

[五言绝句]
梦里常言梦，谁知觉后思。
不知今亦梦，更说梦中时。

[七言绝句]
第九筵开尽帝妃，三宫端坐受金巵。
须臾殿上都酣醉，拍手高歌舞雁儿。

[七言绝句]
宿世仙家十二楼，误婴时网未深愁。
浮丘辈行如相觅，骑却紫云归去休。

[七言绝句]
闲去闲来自在嬉，故人不记问于谁。
都来一个真消息，安用频更可漏为。

[七言绝句]
广离骚罢独支颐，万里江山座上归。
门外不知蛮战触，满窗蚊子刺明飞。

[五言绝句]
摧毛任便点，爱色转须磨。
所以研难竟，良由水太多。

[五言律诗]
雪尽铜驼路，花照石崇家。
年光开柳色，池影泛云华。
赏洽情方远，春归景未赊。
欲知多暇日，尊酒渍澄霞。

[七言律诗]
尧夫非是爱吟诗，诗是尧夫秋出时。
楼上清风犹足喜，水边芳草未全衰。
才凉便可停新酒，薄暮初能著夹衣。
都没人间浪忧事，尧夫非是爱吟诗。

[七言律诗]
茅斋背郭面孱颜，已有幽人约往还。
学道远寻岣嵝令，卜居长占荔支湾。
窗间山色红尘远，竹外棋声白昼闲。
静扫风轩同宴坐，柴扉应为夜留关。

[七言律诗]
露冷飘零半幅纨，伤心不见女乘鸾。
歌残春院桃花暖，愁杀秋庭木叶寒。
满地飞尘何处避，旧时明月向谁看。
应思曾在君怀里，一点恩情欲忘难。

[七言律诗]
西江吸水试庞翁，再访祇园问色空。
古殿香寒消宿篆，晴林叶暗退残红。
衰年再乞千家饭，逸驭初乘五日风。
晓去清明边檄急，前旌高下乱山中。

[五言绝句]
秋雨歇复下，西风微自凉。
不妨舟系柳，已贷汗反浆。

[七言绝句]
宝幢珠节共玲珑，九虎严关有路通。
遥望玉宸端象简，宛然身在广寒宫。

[五言律诗]
不犯清波句，澄江涵一钩。
棹头忘一色，功尽丧全机。
密混凝流处，融通向背时。
古帆风静夜，任运应高低。

[五言绝句]
桃李艳阳态，笑我不入时。
松竹贫贱交，却是同襟期。

[七言绝句]
青羊宫中竹暗天，白马庙畔柏如山。
琴尊处处可消日，车马纷纷自欠闲。

[七言律诗]
河流南苑岸西斜，风有晶光露有华。
门柳故人陶令宅，井桐前日总持家。
嘉招欲复杯中渌，丽唱仍添锦上花。
便作武陵樽俎客，川源应未少红霞。

[七言律诗]
分得岩枝带藓文，壁间延蔓密含春。
摇风似展垂云翼，和雨疑骞化浪鳞。
寒对竹轩陵霰雪，静陪犀柄辟埃尘。
省闱不比山河远，休拟灵均咏若人。

[七言绝句]
数尺游丝拂面来，数枝红杏向人开。
眼前信美非吾土，且劝春风酒一杯。

[七言律诗]
短衣穿结半瓢空，所住茅簷仅蔽风。
久诵经书皆默记，试挑史传亦旁通。
青灯窗下研孤学，白首山中聚小童。
却羡安昌师弟子，只谈论语至三公。

[七言律诗]
淹延未得共山居，愁积胸肠万斛余。
致远自伤无巨翮，临危谁肯借安车。
油幢金印男儿事，碧水青山隠者庐。
穷达计谋今已决，故人天际亦思予。

[五言律诗]
理发侵霜白，酡颜借酒红。
故人千里别，何日一樽同。
魂梦徒劳蝶，音书不见鸿。
抱琴虽有意，无语倚西风。

[七言律诗]
居闲共喜迹相亲，桑户谁知遽反真。
三纪周旋浑作梦，一樽离别倍伤神。
旧邦犹忆江山主，新圃俄摧草木春。
阴德降祥天报定，高车驷马岂无人。

[七言律诗]
主张老氏欲何求，恬澹中间觅自由。
直把冲虚超俗界，何须刍豢作嘉羞。
满怀明月黄庭古，一段清风白帝秋。
载咏此轩新句子，羡君杰出道家流。

[七言绝句]
谁炷清香礼少君，数声金磬梦中闻。
起来闲把青衣袖，裹得栏干一片云。

[七言律诗]
少陵昔日富辞华，愁见飘零万点花。
写物高才从古少，伤春情绪此时加。
恨无巧语谗风伯，直欲狂图系雨车。
莫怪晚来觞屡釂，白头判得醉流霞。

[七言绝句]
暝色和烟四望迷，仰眠牛背觉天低。
村翁遥指笙歌处，此地鱼沉鸟不栖。

[七言律诗]
忘机沤鸟日相亲，鼻祖曾言畏四邻。
幸有山林容此老，不将篱落寄他人。
谁能交结今韩吕，犹记周旋昔郑陈。
晞发中庭𫏋足卧，绝胜雅拜望车尘。

[五言律诗]
浩浩水千里，层层隄几重。
谁为此过颡，曲障尔朝宗。
浪散忽成雪，潭昏那见龙。
浮山何足论，圣德务含容。

[五言律诗]
簪组岂为累，悠然尘事微。
看山心自适，闭户客来稀。
流水三吴大，清霜众卉腓。
何由纳芒履，一为款荆扉。

[五言律诗]
长老归缘起，桃花忆旧岩。
清晨云抱石，深夜月笼杉。
道具门人捧，斋粮谷鸟衔。
余生愿依止，文字欲三缄。

[五言律诗]
波中植甚固，磔磔如𫚥须。
涛头倏尔过，数顷跳𫚙䱐。
不是细罗密，自为朝夕驱。
空怜指鱼命，遣出海边租。

[五言律诗]
援手遗嫠难，酬心乐泮恩。
凄凉投辖井，慨叹给孤园。
艺槚平居近，攀松永慕敦。
流年驹过隙，不辱付诸昆。

[五言绝句]
云母春冰薄，氍毺晓气暾。
尚垂宵旰意，加惠及元元。

[七言绝句]
水匝桥横处士家，东轩书册旧生涯。
秋风满径一筇晚，柳未全疎桂欲花。

[七言律诗]
数百招提隠乱峰，苍茫岂复辨君钟。
春含未得黄鹂报，路转唯寻白鹿踪。
庵在月边长不锁，兴来天外忽相逢。
山人莫笑衣冠客，亦有鸿来待赁舂。

[七言律诗]
晚窗落莫雪飞花，点缀山翁两鬓华。
好办青铜买村酒，共撑小艇访渔家。
觉非便合如陶令，得趣何劳问孟嘉。
只怕故人腾踏去，短檠谁与话天涯。

[七言绝句]
愁雨留花花已阑，作晴犹喜两朝寒。
山城春事无多子，可缓黄园探牡丹。

[七言绝句]
仙翁面带江海色，释子口融冰雪浆。
同是西风未归客，烧香煮茗作重阳。

[五言律诗]
门前露草嫩，极目遨青龙。
策杖不知远，看山兼别峰。
晓厨寻晚笋，客供摘新菘。
舌下清肥足，何劳细肋供。

[七言律诗]
战鼙征骑汹人寰，此道烟昏雾晦间。
万世难磨朱氏学，一官来管紫阳山。
穷冬硕果何曾食，沧海明珠不再还。
能作春霆启幽蛰，终身我亦巷瓢颜。

[七言律诗]
曦轮飞上宿云收，晚出城南趣适幽。
六寺连延行复道，一溪萦绕泻寒流。
世情共喜新阳复，仙境聊成极目游。
不以篇章记登覧，此时清兴若为酬。

[七言律诗]
日出风和宿醉醒，山家乐事满余龄。
年丰腊雪经三白，地暖春郊已遍青。
菜细簇花宜薄饼，酒香浮螘泻长瓶。
湖村好景吟难尽，乞与侯家作画屏。

[五言律诗]
文行学曾颜，才名孰可攀。
仁风清郡国，和气满江山。
暂抑提雄漕，行当簉近班。
须知揽辔暇，大智养闲闲。

[七言绝句]
昨日愁霖今喜晴，好山夹路玉亭亭。
一峰忽被云偷去，留得峥嵘半截青。

[七言律诗]
舒卷悠悠付太空，居然丘壑具胸中。
人生知己终难必，世上无心自不同。
片石若浮龙在水，远峰欲露树吟风。
羡君隠处有如此，想见诗成字字工。

[五言律诗]
渔阳千里道，近如中门限。
中门逾有时，渔阳长在眼。
生在绿罗下，不识渔阳道。
良人自戍来，夜夜梦中到。

[五言绝句]
酒进鸬鹚杓，花随翡翠盘。
岩边多怪石，岩下有奔湍。

[五言律诗]
谁将天柱峰，快刀割一半。
泉漱痕微清，云抱色犹见。
权门不能移，富室不能转。
则予何人哉，当阎君之献。

[七言绝句]
此君高韵已萧然，更向新诗得媚川。
谁遣小家藏二妙，为君时炷水沉烟。

[五言律诗]
澄水铺千练，平山伏万犀。
月桥莲棹小，春圃酒旗低。
蓬岛云长在，桃源客不迷。
风流未寂寞，游屐半香泥。

[五言律诗]
好客来今雨，长吟出古风。
诗神君独富，文鬼我方穷。
湖海飘零外，乾坤感慨中。
相逢难衮衮，取别竟匆匆。

[七言律诗]
十载同栖庐岳云，寒烧枯叶夜论文。
在生未识公卿面，至死不离麋鹿群。
从见蓬蒿丛坏屋，长忧雨雪透荒坟。
把君诗句高声读，想得天高也合闻。

[五言律诗]
散怀轻病骨，汲古活心源。
日炙桐阴晚，烟蒸豆穗繁。
密红双鹭迹，深绿一鸥喧。
未昼聊舒偃，茶香起小烟。

[五言绝句]
春去花开谢，君王岂复知。
不如刘项际，犹有葬虞姬。

[五言律诗]
答书牛马走，卜疏草茅人。
久谢轮囷器，羞言阿堵神。
触笼摧劲翮，喣沫瀑穷鳞。
尚欲求糟粕，心知老斲轮。

[七言律诗]
诗肩不柰晓风酸，后土何时得暂干。
石鼎饭余茶乳细，竹炉经罢柏烟残。
龙游未歇千山暗，豹隐方深一坞寒。
白髪飘零江海上，朔云收恨赴长安。

[七言律诗]
忽忽江头住一旬，敢疏请谒恐烦人。
肯敦宿昔论交旧，更辱慇懃枉句新。
已向清澌看流水，更从高节抚霜筠。
白醪煮餠留终日，吾舅于今惊座陈。

[五言律诗]
竟夕雨声寒，黎明日气暄。
峰峦添积润，谿涧涨新痕。
钟鼓连三寺，杉松共一邨。
不须游赏徧，丽句满清轩。

[七言绝句]
春色都将付海棠，群仙会处锦屏张。
约斋妙出春风手，子美无情为发扬。

[五言律诗]
落日映山岊，万峰苍翠深。
风生九秋意，人动五湖心。
溪曲半帆出，天遥孤鹜沉。
白云空满目，无处问归音。

[七言绝句]
春色三分一未归，雪肌风态露春微。
东风且作枝头主，莫把工夫绣地衣。

[七言绝句]
万壑千岩已饱看，更寻佳处为开颜。
无端早上一番雨，遮尽东阳县里山。

[五言律诗]
须发五分白，相看倍怆然。
死吾元有命，穷子定非天。
蓬转甘今日，丝悬忆去年。
遥怜清夜梦，亦堕白鸥边。

[七言绝句]
凌晨讼牒如山积，呵手移时为破除。
幸有清溪明似镜，忍休偷眼雪晴余。

[七言律诗]
君逢嘉景思如泉，欲和惭无笔似椽。
山谷水多流乳石，旃裘人鲜被纯绵。
服章几类南冠系，星土难分列宿躔。
安得华风变殊俗，免教辛有叹伊川。

[七言律诗]
风澜未作见灵源，六处亡功体湛存。
诸法性空方得座，一弹指响顿开门。
寒梅篱落春能早，野雪櫺窗夜不昏。
万像森罗心印印，根尘超豁妙无痕。

[五言律诗]
松竹锁灵宅，尘埃了不侵。
洞龙随剑吷，槛鹤识琴心。
路指三峰近，山通一径深。
壁间少年字，陈迹不堪寻。

[七言绝句]
宝刀分惠过墙西，瘦比寒梅不肯肥。
只恐东风苦无赖，为君吹作玉花飞。

[七言绝句]
一生自守至如此，惟道外皆非所亲。
顾己通塞尽有命，是身可忍求因人。

[七言律诗]
叶满苔堦杵满城，此中多恨恨难平。
疎簷看织蟏蛸网，暗隙愁听蟋蟀声。
醉卧欲抛羁客思，梦归偏动故乡情。
觉来独步长廊下，半夜西风吹月明。

[七言绝句]
船于镜面入烟丛，寺在湖心更柳中。
暮色欲来吾欲去，其如南北两高峰。

[五言律诗]
戴豸却驱鸡，东南上句溪。
路过金谷口，帆转石城西。
水树连天暗，山禽绕郡啼。
江人谙旧化，那复俟招携。

[七言绝句]
韩子文同孟氏醇，陈言去尽只天真。
君诗费却雕镌力，笔下应夸自有神。

[五言绝句]
虚斋篆炉烟，兀然得禅寂。
虽有锦绣肠，画饼安可食。

[五言律诗]
白雪赓歌苦，华颠答难频。
寒惊穿履客，饿耻祭墦人。
洴澼金终贱，胡卢琐未真。
原生宁是病，结驷往相亲。

[七言律诗]
假印侯封付继承，教条久已洽山城。
政成何异征黄霸，日接宁惟拜水衡。
春酒入杯红浪涨，晚花荐座靓粧明。
良辰便合同沉醉，且置阳关叠后声。

[七言绝句]
翠麓依然似梦中，拨云轩槛正春风。
安知松外双飞鹤，不是桃椎与吕翁。

[七言绝句]
终日题诗诗不成，融融午睡梦频惊。
觉来心绪都无事，墙外啼莺一两声。

[五言律诗]
莫以手中琼，言邀世上名。
莫以山中迹，久向人间行。
松栢有霜操，风泉无俗声。
应怜枯朽质，惊此别离情。

[七言绝句]
拄杖头边宇宙空，去留千圣觅无踪。
直饶未举知端的，犹隔白云千万重。

[七言绝句]
皎洁分明如我鬓，卷舒方正似君心。
三千里外情多少，一幅真堪值万金。

[五言律诗]
凉飔起天末，倏已扫庭户。
光鲜向时柳，惨淡非其故。
铅华不足恃，美人抱幽素。
穷吾分当尔，不为读书误。

[五言律诗]
南国山重叠，归心向石门。
寄禅依鸟道，绝食过渔村。
楚雪黏瓶冻，江沙溅衲昏。
白云深隐处，枕上海涛翻。

[五言律诗]
竹槛匝回廊，城中似外方。
月云开作片，枝鸟立成行。
径接河源润，庭容塔影凉。
天台频去说，谁占最高房。

[七言绝句]
露径风篱取次芳，朝荣暮悴付流光。
一秋朵朵红相续，比着人情大段长。

[七言绝句]
赤龙停步彩云飞，共道真王海上归。
千岁红桃香破鼻，玉盘盛出与金妃。

[七言绝句]
梦中衣褐定何祥，明眎由来世泽长。
谁拟前身是韩子，为他毛颖著文章。

[七言绝句]
想倚危楼十二阑，诗成可是过方干。
好风吹堕寒窗底，胜得仙翁九转丹。

[七言绝句]
苍苍德也亦如斯，政化全归副倚毗。
十万人家写春色，不知谁解立生祠。

[七言律诗]
乘时游豫属皇明，芝盖重临太液清。
鹓鹭旧臣称寿斝，鱼龙嘉戏出僊瀛。
长堤映柳千门启，翠水涵空一鉴平。
天意自同民意乐，无知草木解欣荣。

[七言律诗]
梦断膏粱记几年，舍身事佛绝尘缘。
把茅盖屋孤峰顶，片衲蒙头万竹边。
支遁才高交杜老，参寥诗好动苏仙。
何当尽弃人间事，特地来参一击禅。

[七言律诗]
粟散王都藐莫知，星分棋布海中泜。
三韩未远须重译，九土虽中共秉彜。
但见神僧巍跨水，弗闻君子陋居夷。
由余季札高千古，更复区区桀跖为。

[七言律诗]
夜闻巴叟卧荒村，来打三更月下门。
往事过年如昨日，此身未死得重论。
老非怀土情相得，病不开堂道益尊。
惟有孤栖旧时鹤，举头见客似长言。

[七言律诗]
故园陈墟太昊祠，腊雪消后融春泥。
韭芽苣甲初出土，春槃饤鬬如棼丝。
里闾经过厌此物，糖𫗰寒具方交驰。
江南鱼稻岂不美，长年谪居长土思。

[五言律诗]
作配归华族，生贤瑞国朝。
升堂拜王导，窥牖识房乔。
彩服金龟重，安舆驷马骄。
庆门今鼎盛，环珮忽萧萧。

[七言绝句]
湘竹斑斑湘水春，衡阳太守虎符新。
朝来笑向归鸿道，早晚南飞见主人。

[七言绝句]
赤体更无藏隐处，黄龙未语先分付。
若将见解上门来，他家自有通霄路。

[七言绝句]
沧浪渡口莫愁乡，万顷寒烟木落霜。
珍重使君留客意，一尊芳酒醉斜阳。

[五言律诗]
山临东郭暮，路转北原斜。
此地轻为别，孤蓬不恋家。
客程何地尽，离思满天涯。
明日重阳至，同谁对菊花。

[七言绝句]
翻来覆去几枰棋，靖国崇宁各一时。
前日雕笼栖宿者，等间飞过蔡家池。

[五言律诗]
古松凌巨塔，修竹映空廊。
竟日闻虚籁，深山只此凉。
僧真生我静，水淡发茶香。
坐久东楼望，钟声振夕阳。

[五言绝句]
蛰龙道已成，升降得自在。
渊无百尺深，窍穴通沧海。

[五言律诗]
隟尘何微微，朝夕通其辉。
人生各有托，君去独不归。
青林有蝉响，赤日无鸟飞。
裴回东南望，双泪空沾衣。

[七言绝句]
鸟咮倾蓝雨春霁，琼芳入眼雾冬昏。
一枝肤雪壶中曜，静几低窗养晏温。

[五言绝句]
少年多语笑，终日遂心娱。
不会凡情识，如痴我亦愚。

[七言绝句]
欣欣来认祖先名，梵杵丁东月二更。
满地纸钱香篆冷，更无真哭两三声。

[七言律诗]
芝兰虽好忌当门，何况庭前恶土墩。
畚锸才兴双剑出，狐狸尽去老松蹲。
百年守冢真堪笑，一日开轩亦可尊。
安得掷从天外去，成都石笋至今存。

[七言律诗]
蛮风吹鬓鬓毛斑，非复登楼旧日颜。
上主亦应怜久窜，孤臣尤切望今还。
金鸡欢动栏杆外，彩服光生骨肉间。
归去此恩何以报，惟将香火祝南山。

[五言律诗]
此君淡难交，挺挺如立玉。
何意昆仍中，为人偿口腹。
群婴脱锦褓，珍胜脔项肉。
犹堪作味谏，没齿蠲腊毒。

[五言律诗]
行尽芙蓉径，寻秋扣竹关。
楼高纳万象，木落见群山。
平野水云际，画桥烟雨间。
红尘城下路，只隔一湖湾。

[七言绝句]
春雷隐约地中鸣，惯听由来梦不惊。
莫怪诗翁归未去，故乡无此海潮声。

[五言绝句]
正当艰难时，岂无济时策。
连樯荆州船，悠悠回赤壁。

[七言律诗]
颠风急雨退花晨，翠叶银苞照眼新。
高架攀缘虽得地，长条盘屈总由人。
横钗素朵开犹小，扑酒余香韵绝伦。
唯有金沙颜色好，年年相伴殿残春。

[七言律诗]
络绎萧萧遍里门，支机嘉事自天孙。
七襄晓织怜花谱，百室春梭餍夕餐。
谁检吴绫俭岁月，犹飞楚縠照军屯。
掺掺女手还持作，佳丽江南第一论。

[五言律诗]
新岁七十三，驽痴不脱衔。
搓绳谋系日，储药要医凡。
魇鬼惊酣枕，村优笑戏衫。
灾祥总由我，何必问巫咸。

[七言律诗]
闻道飞来太怪生，薄游聊与问山名。
陀罗布影于中好，笃耨飘香分外清。
猿在僧呼虽旧事，鹤鸣子和亦真情。
晚来归路还潇洒，袅袅青烟十里城。

[七言律诗]
换马亭前烟火微，鬬牛桥畔行人稀。
云山惨澹少颜色，霜日青薄无光辉。
新酒𥬠成桑正落，美人信断雁空归。
高楼何处吹长笛，清涙无端又湿衣。

[五言律诗]
送别西风寺，愁添鬓影华。
江空回夜汐，岸远涨秋沙。
塔古栖双鹳，樯高立数鸦。
临歧一杯酒，回首即天涯。

[七言绝句]
诵君佳句极优柔，未得明彊是所忧。
若悟本来非木石，保君弘毅不能休。

[五言律诗]
白草江郊暮，青帘野店秋。
喧呼估船客，嵬峨饮家流。
老岂题桥柱，愁惟倚寺楼。
更伤昏涩眼，烟际数归牛。

[七言绝句]
尀耐沩山老鬼精，垂钩便要钓鲲鲸。
几多头角为龙去，虾蟹依前努眼睛。

[七言绝句]
长年三老漫良图，何用西风十幅蒲。
四壁烟光长在眼，公知杖屦有江湖。

[五言绝句]
诸公惜分手，置酒倚名园。
长廊蔽修景，昼无车马喧。

[七言律诗]
才逾闽岭转悠悠，所属相逢梦未休。
逸兴起君桑梓国，多情寻我帝王州。
且看文物新朝事，更话溪山旧酒楼。
会合此生能几度，一樽长泻菊花秋。

[七言绝句]
虎溪虽小深似海，截断英雄富贵尘。
却为渊明过溪笑，方知心自有高人。

[七言绝句]
秋风丹桂共徘徊，应是姮娥著意来。
端为五人俱赴试，五株更遣一时开。

[五言律诗]
昔吾与君游，嫌疎不嫌数。
自为贫窭驱，十载九离索。
前年会京都，朂我返林薄。
吾贫未得归，君死不可作。

[七言绝句]
玉箫吹彻北楼寒，野月峥嵘动万山。
一夜霜清不成梦，起来春信满人间。

[七言律诗]
一道澄澜彻底清，仙郎轻棹出重城。
采苹虚得当时称，述职那同此日荣。
剑戟步经高障黑，绮罗光动百花明。
谢公携妓东山去，何似乘春奉昭行。

[七言绝句]
封培剪剥夺天工，栏下长年见万红。
投老暗知心力少，自开还落信春风。

[五言律诗]
一作城头饮，重论别后诗。
倐然云雨至，应有鬼神悲。
叙事公偏富，求声我最知。
赓酬三百首，余韵付咸池。

[七言律诗]
筑岩胥靡继甘盘，此道寥寥不复存。
古庙秋风尘黯黯，故陵烟树月昏昏。
君臣难遇真千载，岸谷谁知旧九原。
魏尚端能似颇牧，独无新梦到天阍。

[七言律诗]
莲社谈经阅几年，住山活计尽随缘。
衔花百鸟未忘物，露地白牛谁著鞭。
得计深居餐老柏，勿疑古涧与寒泉。
他时要伴芸庵隠，竿木逢场不离禅。

[五言律诗]
坐睡抛书卷，行歌泥酒杯。
那能钻故纸，莫自耻虚罍。
闲把吟须撚，欣逢笑口开。
独醒竟何事，空腹吼饥雷。

[七言绝句]
春云霮䨴弄朝晖，清峭余寒透裌衣。
最喜园花浑似旧，十分春色一分归。

[七言律诗]
翠合峰峦万叶稠，云擎佛屋出岩幽。
秋光不到庭阴树，晓日先明竹外楼。
户牖髙低分世界，川原远近失汀洲。
阳休示我真消息，更在灵山最上头。

[五言绝句]
水阔疑无路，云深仅有山。
儿童划小艇，出没稻塍间。

[五言绝句]
众卉竞春妍，芬芳无彼此。
霜寒摇落时，独秀何如尔。

[五言律诗]
何者谓知音，知音难漫寻。
既无师旷耳，安有伯牙琴。
虽逼桑榆景，宁忘松桂心。
独行月堤上，一步一高吟。

[七言律诗]
二难不在机云下，犹记联翩入洛来。
方喜朱弦将迭奏，忽惊白璧已双埋。
守曹参法曾传髓，效玉川诗亦夺胎。
愁绝象贤肇家传，夜窗三复有余哀。

[七言绝句]
香在溪头古晋林，潇潇风雨惯曾禁。
休寻白玉堂前梦，自有此君知此心。

[七言律诗]
西安潇洒我常游，去自修川泛小舟。
民本丰饶矜气节，士多儒雅出公侯。
梅山晚翠屏当户，茶井春芽雪满瓯。
预想弦歌富闲暇，白云深倚凤凰楼。

[七言绝句]
鉴湖一曲记蓬莱，櫂入红蕖挽不回。
今日池光少公事，好怀聊复为渠开。

[七言律诗]
刳得心来忙处闲，闲中方寸阔于天。
浮生自是无空性，长寿何曾有百年。
罢定磬敲松罅月，解眠茶煮石根泉。
我虽未似师披衲，此理同师悟了然。

[七言绝句]
阊阖云深未启关，霓衣夹道已成班。
须臾特诏仙官入，日月诸星共放还。

[七言绝句]
窃食三州媿不才，扁舟又过子陵台。
心知敬慕先生节，乞得祠宫归去来。

[五言律诗]
客枕难禁夜，醨樽不觧愁。
秋声归草树，霜力到衣裘。
依约江南梦，留连海畔州。
君休问新句，只有大刀头。

[五言律诗]
西山桥外路，傍水去穿林。
石柱岧峣起，溪流宛转深。
清音成小立，爽气入孤斟。
晻霭丛祠处，归涂月已侵。

[七言绝句]
两种犹如镜上痕，直达□取岭南能。
便显秀公无跳脱，徒劳四句语言争。

[七言绝句]
八荒同宇混车书，一视那知更有渠。
凭轼自应由砥道，径蹊无处问归与。

[五言律诗]
屈指江西老，多言剑外人。
身心已无著，乡党漫相亲。
窜逐知何取，周旋意甚真。
仍将大雷雨，一洗百生尘。

[七言律诗]
闲将岁月老烟汀，更遣诗情到杳冥。
游子故应悲旧国，壮怀那肯泣新亭。
一官避世今头白，万卷收功久汗青。
但见潮生与潮落，不知沉醉又还醒。

[七言绝句]
功名本是误成蝇，伎俩何劳更镂冰。
竹屋纸窗风撼幕，可怜挑尽读书灯。

[七言绝句]
雪窦峰前一派悬，雪窦五月无炎天。
客尘半日洗欲尽，师到白头林下禅。

[七言律诗]
北窗冰硏碎鱼鳞，未伏徐翁笔有神。
止酒诗成三迳晓，买山钱就一家春。
饥鼯如市莫欺客，穷鬼作朋终笑人。
未敢移文谢逋客，且看除道过蒲轮。

[七言绝句]
石榴未拆梅犹小，爱此山花四五株。
斜日庭前风嬝嬝，碧油千片漏红珠。

[七言律诗]
晓雨射船珠泻盘，平明水上舞英残。
鬭鸡跖恶轻泥湿，调马蹄翻软土干。
深屋燕巢将欲补，密房蚕蚁尚忧寒。
为言楚客甘蔬蔌，白芷香牙长嫩珊。

[七言绝句]
灵汞元非是水银，丹砂不赤太迷人。
此般真物谁能识，识者骖鸾脱世尘。

[七言律诗]
语解惊人固有神，始知无不是虚名。
方观去接天边翼，何事犹谐爨下声。
齐晋近能通歃血，江黄讵敢议鏖兵。
老来肺腑都荆棘，顿欲薅锄不计程。

[五言律诗]
尚有危楼在，犹传羽驾归。
悲歌城郭是，故老姓名非。
积水浮天宇，孤云遶翠微。
远游悲世俗，思见菊花衣。

[七言绝句]
君因戆直招时论，我以疎愚厌俗纷。
万事不须开著眼，苍山白醑对西曛。

[七言绝句]
古今陈迹几兴亡，闽岭何因祀夏王。
莫是当年平水日，曾驱鱼鳖渡渔梁。

[七言律诗]
十五游方今五十，磨穿铁砚又重磨。
江南自寄双鱼去，桥上谁乘驷马过。
春入桑麻惊老眼，冷思天地发长歌。
山林亦是吾君赐，日望官军荡白河。

[五言绝句]
林院生夜色，西廊上纱灯。
时忆长松下，独坐一山僧。

[七言律诗]
曳裾谈笑殿西头，忽听征铙从冕旒。
凤盖行时移紫气，鸾旗驻处认皇州。
晓题御服颁群吏，夜发宫嫔诏列侯。
雨露涵濡三百载，不知谁拟杀身酬。

[五言律诗]
剑头利如芒，恒持照眼光。
铁骑追骁虏，金羁讨黠羌。
高秋八九月，胡地早风霜。
男儿不惜死，破胆与君尝。

[五言律诗]
闻道衡阳外，由来鴈不飞。
送君从此去，书信定应稀。
云海南溟远，烟波北渚微。
勉哉孙楚吏，彩服正光辉。

[七言律诗]
云木疏寒天未霜，一尘清不点衣裳。
白鲈南国归怀壮，黄鹄西风去路长。
揽辔便看红旆转，衔杯聊共紫萸香。
相思肯惜琼瑶寄，时有楼边鴈北翔。

[五言律诗]
甚矣吾儿病，求安欲吁天。
忧心千里切，喜信一朝传。
远胜开金穴，浑如得宝鞭。
若非天相我，今日岂能然。

[七言绝句]
德者人心之所同，苟能有德类斯从。
不须闭户嗟寥落，但立诚心自用功。

[七言绝句]
至音淡薄谁曾赏，古意飘零自可怜。
不似秦筝能合意，满堂倾耳十三弦。

[七言绝句]
归去苕溪理钓蓬，风清月白水精宫。
青莲居士争闲得，时答天书一两通。

[七言绝句]
月皎青松鹤梦长，碧云丹桂挂羚羊。
严高碧仞千峰雪，石笋生条半夜霜。

[五言律诗]
从容边塞议，慷慨庙堂争。
曲突非无验，方穿有不行。
搢绅终倚頼，赠襚极哀荣。
岂慕公孙贵，平生学董生。

[七言律诗]
曾许千金答浣纱，越溪浪浅不通槎。
晓楼帘卷还凝雾，外院墙低却映花。
满目离愁频驻马，一春幽梦祇惊鸦。
柔桑蔽日南城路，懊恼罗敷自有家。

[五言律诗]
始见花满枝，又看花满地。
且持增气酒，莫滴伤心泪。
深诚长郁结，芳晨自妍媚。
啸歌聊永日，谁知此时意。

[七言律诗]
海天东下越王州，碧城缭绕环山丘。
春晴紫翠堆绮屋，日暮烟雨藏朱楼。
禹祠花底金穴峻，贺老门前银汉秋。
何当独把钓竿手，笑拥一艘东去游。

[七言律诗]
日晡斋合响铃绦，鞅掌文书尚坐曹。
吏困行移愁脱腕，侯勤剖决快挥毫。
维摩正为众生病，太守胜如从事劳。
愿养精神需大用，款陪齐客醉醇醪。

[五言律诗]
云根禅客居，皆说旧无庐。
松日明金像，山风向木鱼。
依栖应不阻，名利本来疎。
纵有人相问，林间懒拆书。

[五言绝句]
花柳燄通津，幽居日日春。
门前往来者，同是华封人。

[五言律诗]
有婉孤山梅，香根寄霜雪。
早被东皇知，占断西湖月。
天风何狼籍，吹付寿阳人。
骑箕弃鼎鼐，百花空自春。

[五言律诗]
港汊村村出，江流节节添。
可怜千嶂好，输与一峰尖。
过雨日初软，顺风波更恬。
旋褰篷作屋，更挂簟为帘。

[七言绝句]
衣薪难以大留形，破石空山浪予名。
倘信此心无起灭，一身那得有三生。

[七言绝句]
万家云树水边州，千里秋风一锡游。
晚渡无人过疏雨，乱峰寒翠入西楼。

[七言绝句]
庞公孰谓问头亲，马祖言犹泥齿唇。
吸尽西江禁不住，崄崖句里笑翻身。

[五言绝句]
莘野乐尧舜，谷口岂真卿。
自是不可掩，区区非近名。

[五言律诗]
梅花吐幽香，百卉皆可屏。
一朝见古梅，梅亦堕凡境。
重叠碧藓晕，夭矫苍虬枝。
谁汲古磵水，养此尘外姿。

[五言律诗]
雨送冬雷了，如簁堕晓晴。
萦盈溪树色，骚杀纸窗声。
著瓦消还易，因风冻不成。
纷纷门外屦，犹自贺元正。

[五言律诗]
三日风振海，中宵雪覆城。
已看秋落漠，更逼岁峥嵘。
原隰龙沙碛，楼台白玉京。
知谁错吹律，物物骤堪惊。

[五言绝句]
无解无结，犹是空中钉橛。
有修有证，何异捕风捉月。

[五言律诗]
秖是守琴书，僧中独寓居。
心唯务鹤静，分合与名疎。
暮雨啼螀次，凉风落木初。
家山太湖渌，归去复何如。

[七言绝句]
燃膏飞控逐流光，露溢金盘乐未央。
拟跨八龙穷辙迹，谁令一马向铜梁。

[七言律诗]
自从月窟得灵根，使擅人间众木尊。
万斛天香非世有，十分秋色至今存。
林高直接孤轮影，枝老休寻旧斧痕。
午夜楼头足心赏，天低风细欲飞魂。

[五言律诗]
萧寺禹祠傍，人闲白日长。
讽经闻海穴，洗钵动湖光。
台殿留风月，烟云起栋梁。
游人晚囘首，松竹自苍苍。

[七言律诗]
蟠桃脱核吾来时，铢衣拂石吾未归。
翻思此日朝玉帝，有泪如雨沾帝衣。
自起凭楼眉自茧，琪花开后知谁剪。
凤凰阁上定蛛丝，凤凰阁下须苔藓。

[七言绝句]
马瘦行迟自一奇，溪山佳处看无遗。
酒垆强挽人同醉，散去何曾识是谁。

[七言绝句]
天女将图买断秋，筭来白帝价难酬。
金钱满合翻嫌富，撒向幽丛竟不收。

[七言绝句]
云别青山马踏尘，负才难觅作闲人。
莫言馆驿无公事，诗酒能消一半春。

[七言绝句]
轻云卷箔月钩垂，正是青楼乞巧时。
牛女相望隔河汉，浪传天上有佳期。

[七言律诗]
四十年前曾作诗，为题山观有髙碑。
宦游奔走过此地，情思光阴非昔时。
北望数峰殊隐隐，南飞一舸尚迟迟。
仙家跬步未能到，深愧劳生笼与池。

[五言律诗]
病过一春事，不惟嗟索居。
酒杯疎到手，药裹每关予。
曹务宁知马，悲歌岂为鱼。
故人能枉问，安否报何如。

[七言绝句]
已知羽驾朝金阙，不用烧兰望玉京。
应是易迁明月好，玉皇留看舞双成。

[七言绝句]
幽鸟呼人出睡乡，层层露叶漏朝阳。
临池只欲消残醉，无奈鹅儿似酒黄。

[五言绝句]
太阳一入地，照月还生光。
老学傥能勉，缮性岂不臧。

[五言律诗]
春过潇湘渡，真观八景图。
云藏岳麓寺，江入洞庭湖。
晴日花争发，丰年酒易沽。
长沙十万户，游女似京都。

[七言律诗]
山甫遄归有诏期，省耕聊复辉幢麾。
翠岑恰似千旗密，绿野何妨万马驰。
雕鹗精神元老贵，鼎彝功业太平时。
自惟晚进诚天幸，偶附台躔每处随。

[七言律诗]
黄甫才名二十年，蹉跎正坐不能圆。
四书锐欲潜心圣，八品甘为从事贤。
东道樽前需客久，南轩印子待人传。
丈夫不必求知己，具眼分明有老天。

[七言律诗]
淮邦井邑苦萧条，尚可观鱼访古濠。
志士揽衣辞旧隐，余民拭目看垂櫜。
清传阖境持杯水，器赏名贤解佩刀。
无复髙阳旧闾里，为寻故宅薙蓬蒿。

[七言绝句]
五峰遥隔水村西，薛老曾来隠翠微。
牧子唱歌樵子笛，贪看明月夜忘归。

[七言绝句]
矮陌穹庐青匝地，垂杨步幛绿藏桥。
无端惊耳西江涨，十里雄声学海潮。

[七言绝句]
一官何幸得同时，十载无媒独见遗。
今日不论腰下组，请君看取鬓边丝。

[七言绝句]
不独吴江第四桥，风波处处险如潮。
人心但得平如水，浪自滔天橹自摇。

[七言律诗]
生怕微云点太清，箨龙莫作断肠声。
余霞到晚铢衣薄，满月当空玉斧成。
已结松筠为老伴，不缘蛙黾唤愁生。
但令有酒邀田父，矍铄何须更一行。

[七言律诗]
负瓮城边闲日月，翻环门上几春秋。
东阳谩识榴皮字，南郭曾偕柳树游。
踏雪飞鸿痕偶在，寒潭过鴈影无留。
至人御气无今古，妙处疑同上下流。

[五言律诗]
咸淳无正史，德祐少完人。
他日修公传，终身作宋臣。
渊明还死晋，商皓本逃秦。
壮士元无泪，西风自湿巾。

[七言律诗]
荒山过雨薄寒新，洗尽西风扇底尘。
萍梗江湖今故国，干戈天地几遗民。
向来佳节都如梦，不谓衰年剩此身。
草草儿曹一杯酒，谁欤可与话酸辛。

[七言律诗]
舟如飞叶浪如雷，寄与江神不用猜。
贞士偶因诸老出，两生端为圣门来。
但沿沂水求雩瑟，即返严滩访钓台。
可惜汉江风浪定，矶头不见予卿回。

[七言绝句]
沙寒日薄水云愁，贼魏王吴一夜休。
自是英雄元不死，至今犹占大江流。

[七言绝句]
凤楼高映绿阴阴，凝重多含雨露深。
莫谓一枝柔软力，几曾牵破别离心。

[五言律诗]
别路余千里，深恩重百年。
正悲西候日，更动北梁篇。
野色笼寒雾，山光歛暮烟。
终知难再奉，怀德自潸然。

[五言律诗]
意得壶觞外，心清杖屦间。
簿书休吏早，花鸟向人闲。
旧隠在何许，倦游殊未还。
天涯頼有此，退食一开颜。

[五言律诗]
去国三千里，还家第一程。
都缘人意乐，便觉马蹄轻。
落日催心速，飞云逐望生。
莫嫌归去晚，犹得趁清明。

[七言绝句]
信手挥斤出古文，商盘秦鼎失精神。
烦君惜取铸金手，留待人间周伯仁。

[七言绝句]
身得贰师余气概，家藏都尉旧诗章。
江南别有楼船将，燕颔虬须不姓杨。

[七言律诗]
山拥中流翠作堆，四围竹树鬰崔嵬。
殿前云向簷牙出，门外潮从海口来。
乞食僧归斋鼓动，打碑人去渡船开。
焦公羽化将名迹，付与瞿昙亦壮哉。

[五言律诗]
堂堂一舒翁，道价融壑上。
烟霞断尘缘，那复知苦相。
会将超诸缘，夺我事理障。
莫言霜满颐，矍铄一何壮。

[七言绝句]
村沽无复见瑶浆，苦澁酸辛巳备尝。
欲洗野人藜苋腹，除非金雁送鹅黄。

[七言律诗]
闭却闲门卧小窗，更何人与疗膏肓。
一生有酒唯知醉，四大无根可预量。
骨冷欲针先觉痛，肉顽频炙不成疮。
漳滨伏枕文园渴，盗跖纵横似虎狼。

[七言绝句]
丛鬓愁眉时势新，初笄绝代北方人。
一颦一笑千金重，肯似成都夜失身。

[七言绝句]
曾子才高事事能，就中一事最堪称。
前贤拯救苍生意，頼有斯人解服膺。

[七言律诗]
绍圣同年今几家，泛然游宦偶天涯。
先因避贼来江左，身欠看山到永嘉。
世禄相期会腾踏，束书宁复漫咨嗟。
我今山色催归意，君政黄䌷稳听衙。

[五言律诗]
今晨天气佳，晴光被茂草。
草际含余滋，粲然泫清晓。
舟师催解缆，及此风色好。
江神似相予，扁舟若轻矫。

[五言律诗]
清望醉翁族，俊声童子科。
三千新奏牍，百二旧山河。
孰是披沙者，其如抱璞何。
世终无弃剑，越砥可重磨。

[七言律诗]
苕溪霅溪磨青铜，南山北山无数峰。
不知当用几钱买，罗列乃在君窗中。
属官属私置莫问，但办一榻眠清风。
烟波钓徒定乃祖，傥有渔舟吾请从。

[五言律诗]
往在西雍日，从容许拜亲。
杏花坛壝古，萱草户庭春。
曾是升堂客，应为执绋人。
壶公天一角，吹泪洒车尘。

[七言律诗]
公子曾修净饭因，斋鱼声里悟前身。
累觞肯缓持螯手，一钵不劳行炙人。
对镜禅心秋涧月，放怀俗虑晓江尘。
渺茫漫笑神仙事，何用金盘荐擗麟。

[七言绝句]
凿破青山两壁开，石头路上踏成埃。
梅花自与白云笑，几见夷齐出岭来。

[五言律诗]
象设如平昔，升堂不见君。
尚疑言笑在，忽念死生分。
清论千秋雪，浮荣一片云。
泉台多少路，何处复修文。

[五言绝句]
富贵年皆长，风尘旧转稀。
白头方见绝，遥为一沾衣。

[七言律诗]
桃源洞口武陵人，跳出红尘二十春。
但喜白云深有趣，不知青眼近来亲。
丹砂已向坤炉伏，玉汞先从坎鼎烹。
活计一张焦尾外，碧坛三尺礼星辰。

[七言绝句]
黄梅时节家家雨，青草池塘处处蛙。
有约不来过夜半，闲敲棋子落灯花。

[七言绝句]
辘轳无处汲甘泉，恼得相如肺疾生。
忆著江南山里路，时时一酌骨毛清。

[七言绝句]
西方达磨问归程，衣钵都留作么生。
正道眼空嫌长物，如何更带履同行。

[七言绝句]
杨岐担子无轻重，上得肩时便著行。
咬定牙关提正令，卷舒杀活任纵横。

[七言绝句]
离觞别泪为君倾，行李匆匆欲问程。
不用阳关寻旧曲，图中端有断肠声。

[五言绝句]
穿云来自远，激砌流偏驶。
能资庭户幽，更引海禽至。

[五言律诗]
邻里皆相爱，门开数见过。
秋凉送客远，夜静咏诗多。
就架题书目，寻栏记药窠。
到官无别事，种得满庭莎。

[七言律诗]
辟谷留侯早得仙，庆钟苗裔福如川。
少年为佛魁千佛，今日生天作二天。
西掖代言词俊逸，东湖题壁墨澄鲜。
此行定有诗千首，莫惜因风寄数编。

[七言律诗]
三纪间关历宦途，萧然全似一臞儒。
耻趋东合隳高节，甘向南州剖左符。
悃愊不能为健吏，清修端可律贪夫。
羊城定见菊坡老，能为苍生一出无。

[七言绝句]
欲语吞声且复休，异乡风物伴牢愁。
铅华不为无人识，独自妆成却自羞。

[五言律诗]
舜禹勤劳治，臯夔翊赞功。
秉钧瞻上宰，宪老佚三公。
寿考登耆耋，哀荣备始终。
凄凉颍川路，箫鼓愬南风。

[七言绝句]
兀坐云根懒举头，更无言句示禅流。
森罗万象分明说，有口何妨挂壁休。

[七言绝句]
向来平勃颇相知，使粤归来岁月移。
只以一篙为导从，亦无剑马可相随。

[五言律诗]
射策今晁董，摛词昔左班。
题舆已最课，召节待遄颁。
鹏背九万里，龙媒十二闲。
除书看台阁，盛事耸荆蛮。

[五言绝句]
节近愁阴雨，云披见太阳。
殷勤呼酒伴，烂熳醉秋光。

[七言律诗]
离群已是四年秋，昔是少年今白头。
旧日雁池应好在，多情睢水会东流。
更贫尚有箪瓢在，已见谁能度数求。
三径渊明多种菊，五湖范蠡有归舟。

[七言绝句]
年少狂疎逐君马，去来憔悴到京华。
恨无闲地栽仙药，长傍人家看好花。

[五言律诗]
简书无暇日，风雨送残秋。
车马常侵旦，泥涂空自愁。
平生本迂拙，岁暮强淹留。
会将投劾去，偃息谢交游。

[五言律诗]
见说佳眠食，遗身疾自无。
方期操几杖，俄已易床肤。
久读耆旧传，仍联嫁娶图。
湘岑望不到，洒泪向天隅。

[七言律诗]
十年不复上南楼，直为干戈作远游。
满地江湖春入望，连天章贡水争流。
青云聊尔居金马，紫气还应射斗牛。
公是主人身是客，举觞登望得无愁。

[七言绝句]
天下三分事未终，已施德惠过江东。
谁知叔子深长计，但道中兴是茂弘。

[七言律诗]
新楼与客一凭栏，眼界方惊阿堵寛。
峡石倚天开玉垒，清淮浮日洗金丸。
少陵才力吟非易，摩诘工夫画亦难。
向晚西风吹坐急，欲凭鸿鹄借修翰。

[七言绝句]
风浩寒溪照胆明，小君山上玉蟾生。
荷露坠，翠烟轻，拨剌游鱼几个惊。

[五言律诗]
提劒云雷动，垂衣日月明。
禁花呈瑞色，国老见星精。
发棹鱼先跃，窥巢鸟不惊。
山呼一万岁，直入九重城。

[七言律诗]
忆昔高皇绌柄臣，招徕贤隽聚朝绅。
宁知遗恨忽千载，追数同时无一人。
薶骨九原应已朽，残书数帙尚如新。
此身露电那堪说，也复灯前默怆神。

[七言绝句]
庞眉相对讲英猷，尽说当年气食牛。
六十重新开甲子，八千从此富春秋。

[五言律诗]
涓洁先原庙，纯忱历太宫。
八神开列阙，万骑拥丰隆。
轨道清风肃，洪颐丽日红。
康衢听细语，八彩更重瞳。

[七言律诗]
蠹简钻研眼欲穿，读书何似夏侯玄。
文传可使纸增价，酒尽何妨尊屡眠。
唾落成珠皆至宝，笔耕有粟胜良田。
席珍尽足需时聘，经史何劳手更编。

[七言律诗]
吁嗟兰德已云翩，空见佳城在九原。
无禄久虚南涧藻，有姑谁慰北堂萱。
苦荼独御安天命，曒日同归信誓言。
诸子欲知遗恨事，陇头长听水潺湲。

[七言律诗]
数椽茅屋环流水，布被藜羹饱煖余。
不向利中生计较，肯于名上著工夫。
窗前野马闲来往，天霁浮云自卷舒。
穷达始知皆有命，不妨随分老樵渔。

[五言律诗]
才隽真龙种，官闲似马曹。
班扬趋后胜，李杜漫残膏。
阿阁宜巢凤，词林合跨鼇。
未应久留滞，湖海只诗豪。

[七言绝句]
为学常思唤此心，唤之能熟物难昏。
才昏自觉中如失，猛省猛求明则存。

[七言律诗]
闻名早愧昧平生，迟暮相看眼更明。
满室氛埃不关意，百年文字要寻盟。
关河晚阙平安报，风露日催摇落声。
樽酒从予会倾倒，莫同儿辈但平平。

[七言绝句]
轻寒惨惨透衾罗，玉箭铜壶漏水多。
常是未明供御服，梦回频问夜如何。

[七言律诗]
碧树阴秾曲沼滨，赏心何处乐游频。
东吴景物兰亭晚，西洛烟光梓泽春。
香散落梅忘怨笛，绿铺幽草妒芳茵。
风云流散苦无定，且学阳池倒载身。

[五言律诗]
妙喜生摩诘，长庚梦谪仙。
宝阶三道降，凉月九分圆。
黑髪功名地，红尘世俗缘。
乾坤思整顿，休慕竹林贤。

[七言绝句]
一生着得几䩫屐，一饱消得几多粮。
怕雨望晴心不歇，白头搔尽眼望羊。

[七言律诗]
冰清玉洁好风襟，老屋凄凉兴味深。
身世已非尘外迹，语言犹是竹边音。
且陪此日莺花乐，休忆当年灯火心。
白髪相看能几许，樽前须要惜光阴。

[五言绝句]
塘上挽船人，塘泥深及胫。
落日望前村，心将道途竞。

[七言律诗]
山绕湖堂寺绕山，平生愿向此中闲。
青云白水相浮荡，野客高僧独往还。
少年自嫌轩冕累，因循将恐鬓须斑。
南漪最是逍遥地，且挹清波濯愧颜。

[七言绝句]
玲珑叶底雪花寒，清昼香薰草木间。
移植小轩供宴坐，恍疑身在普陀山。

[七言律诗]
小阁烧香麝煎浓，翠苔庭院绿阴风。
卷帘燕自双飞去，敧枕人方半梦中。
秋鬓先于怀县令，春愁多似义城公。
西园酒伴无消息，欲寄鱼笺水自东。

[五言律诗]
离人听积雨，滴滴动乡心。
故国程犹远，重门夜正深。
气昏蒙烬烛，巢冷语栖禽。
遥想江南岸，余花委故林。

[七言律诗]
咸平曾有募缘僧，遍走街坊负叔称。
定力一坚无外想，窣波七级可中兴。
愚夫春日烧冥𥯃，道者昏时炙梵灯。
祗怪青龙行雨过，烟云遍护最髙层。

[七言绝句]
洞庭秋晚半青黄，须待霜林熟自香。
不向悬崖亲撒手，认皮作火错承当。

[五言绝句]
水浅鱼争跃，花深鸟竞啼。
春光看欲尽，判却醉如泥。

[七言律诗]
东风吹雨湿平芜，三叠阳关醉唾壶。
往事尽随尘世界，新来祇怪老头颅。
百年祖父留汤沐，千里儿孙有饭盂。
目断长亭休折柳，斜阳山外是西湖。

[五言律诗]
昼公友秦奚，来往踏溪云。
如今又到我，还爱许征君。
落花鸟衔来，永日香氤氲。
终期将尔曹，归去麋鹿群。

[五言律诗]
回首览燕赵，春生两河间。
旷然万里余，际海不见山。
雨歇青林润，烟空绿野闲。
问乡何处所，目送白云还。

[五言律诗]
终夜寝衣冷，开门思曙光。
空堦一藂叶，华室四邻霜。
望阙觉天迥，忆山愁路荒。
途中一留滞，双鬓飒然苍。

[五言律诗]
兰玉无偏爱，衾裯不忍欺。
甘辛同逆旅，生死独先知。
马鬛苔封合，鱼机宝帐遗。
酸风入松槚，空作暮山悲。

[七言律诗]
忆曾看竹过焦山，重记同舟骇浪间。
邂逅真成肺肝热，别离空益鬓毛斑。
刍青饭白吾能设，车殆马烦君莫还。
此去江淮两萧瑟，为言无遣尺书悭。

[五言律诗]
素衣京洛尘，归棹过南津。
故里迹犹在，旧交心更亲。
月高萧寺夜，风暖庾楼春。
诗酒应无暇，朝朝问旅人。

[七言律诗]
迂阔庵成又自夸，要令妙语发天葩。
未容临济终仆地，正赖云门已出家。
少日浪曾参泐水，暮年端合在丹霞。
赠君革屣游山去，勘破诸方一笑哗。

[七言律诗]
英雄盖世竟何为，故里凄凉越水涯。
百二势倾争逐鹿，八千兵散独乘骓。
计疏白璧孤臣去，泪落乌江后骑追。
遗庙荒林人酹酒，至今春草舞虞姬。

[七言律诗]
茅亭高对杏花丛，漠漠阴云小雨中。
蜀锦濯来添润色，燕脂洗出变轻红。
幽香肯怯残梅妬，腻艳尤便弱柳笼。
不放晴阳老芳态，令人曲意度春工。

[五言律诗]
葬近陈朝桧，伤心绝笔吟。
家余乞米帖，囊尽掷蛙金。
语戆贫难屈，名膻死弗沉。
王孙种花县，何似古藤阴。

[五言律诗]
银角桃枝杖，东门赠别初。
幽州寻马客，灞岸送驴车。
野饭秋山静，行衣落照余。
燕南群从少，此去意何如。

[七言绝句]
倾宫晨起传轻粧，山殿生风夏日长。
小部新声落天上，无人知是荔枝香。

[五言律诗]
董京依白社，散发咏玄风。
心出区宇外，迹参城市中。
嚣尘不能杂，名位安可笼。
匿影留雅什，精微信难穷。

[五言律诗]
七度逢寒食，连年客异乡。
鬓丝嗟老大，冢木念青苍。
乱眼花无数，伤心柳著行。
病余春又过，不拟近杯觞。

[七言律诗]
病逢佳节径投床，卧听群儿笑老苍。
仅可六藏数龟息，安能三黜入鹓行。
脉微药焙常储火，足冷茅檐定有霜。
多谢天公相煖热，起披败絮负朝阳。

[五言律诗]
日日城头雨，还愁湖上波。
窗中人自听，门外潦应多。
不畏车生耳，还愁麦化蛾。
吾庐无所有，频看壁间梭。

[七言绝句]
诸卿谈笑赏先登，我欲从之病不能。
门闭日长公事少，祇疑身是住庵僧。

[七言律诗]
满地霜风吹晓色，荒寒犹有菊枝香。
不知篱外舆篮入，正尔亭前扫叶忙。
急取绳床坐夫密，旋寻酒琖引而长。
老怀老眼老谁语，闲处闲人闲自伤。

[七言绝句]
旌旗杳杳雁萧萧，春尽穷沙雪未消。
料得坚昆受宣后，始知公主已归朝。

[五言律诗]
信马斗城外，芳郊秋物多。
丹枫惊岁晏，华黍喜时和。
野老醉相话，牧童闲自歌。
牛羊稍觉晚，一一下层坡。

[七言绝句]
绝杨合为扬雄叹，无子当于伯道哀。
尚有曾元养曾子，少宽夫子哭颜回。

[七言律诗]
蓬阁清虚称野情，华阳巾稳葛衣轻。
垂帘不见喧嚣事，尽日唯闻禽鸟声。
小桧影中铺砚席，短槐阴下著茶铛。
却愁穷巷晚归去，尘土满街冲热行。

[七言绝句]
季唐兵柄由中尉，先汉铜山赐弄臣。
不是银台批敕手，北司将谓国无人。

[五言绝句]
行吟洞庭句，不见洞庭人。
尽日碧江梦，江南红树春。

[七言绝句]
隔江风雨动诸陵，无主园池草自春。
闻说就中谁最泣，女冠犹有旧宫人。

[七言绝句]
鱼䲡群出天将雨，蛙黾争鸣草满庭。
莫道归休便无事，时时袯襫伴园丁。

[七言律诗]
廓虚深浄里头看，一点至灵珠走盘。
默默通身明有眼，尘尘分应妙无瘢。
江湖浩浩月随溜，华木欣欣春入端。
变化鲲鹏是时节，便乘羊角作风抟。

[五言绝句]
流苏团小蝶，伯仲聚仙花。
衮绣名非是，瑶琨未足夸。

[七言律诗]
曾陪鹤驭两三仙，亲侍龙舆四五年。
天上欢华春有限，世间漂泊海无边。
荣枯事过都成梦，忧喜心忘便是禅。
官满更归何处去，香炉峰在宅门前。

[七言绝句]
夜深琵琶声似裂，一曲霓裳一庭月。
曲终人影在西阶，困倚东风步摇折。

[五言律诗]
倚桂傍岩麓，采芝行谷湄。
偶因山雨驻，何有岭云持。
鼎芼朝欺腹，窗寒夜切肌。
开奁应一笑，会有忆人时。

[七言律诗]
耆旧凋零尚秀岩，可堪华表揭新衔。
甘泉颂就抛荷橐，宝苑方收入枕函。
宿昔山人来少室，暮年太史滞周南。
嗟余去速公归晚，不得埋腰立雪参。

[五言律诗]
有客怀刚义，无物能干抱。
堂有白头亲，惟忧甘旨少。
其家十五口，行计亦草草。
也须谋𫗴粥，不可使饥倒。

[五言律诗]
茂陵多病后，尚爱卓文君。
酒肆人间世，琴台日暮云。
野花留宝靥，蔓草见罗帬。
归凤求皇意，寥寥不复闻。

[七言绝句]
数尽寒更六十点，钟声听了又鸡催。
枕间展转不得睡，底事故人犹未来。

[七言绝句]
鸡声催起度江乡，病酒无憀客路长。
掩上轿窗无只句，著何面目见春光。

[七言绝句]
雪顶霜眉齿半稀，跏趺苔石看云归。
山童扫叶鹤飞起，狼籍松花满衲衣。

[七言律诗]
人世还如客路同，可堪垂老尚飘蓬。
旧年两向吴中见，今日相思白下东。
乌鹊桥边望明月，凤凰台上咏秋风。
满题红叶随流去，惆怅才高命不通。

[七言律诗]
才下清谈已绝尘，莫嗟离乱恐伤神。
兵戈亦是古来事，丘壑还须我辈人。
吟罢细倾桑落酒，归来倒著接䍠巾。
茅簷近喜闻鸡犬，步屧寻君去亦频。

[七言绝句]
玉脆红轻不耐寒，无端风雨苦相干。
晓来试卷珠帘看，蔌蔌飞香满画栏。

[七言律诗]
越客逃名误凿坯，汉庭初聘碧鸡才。
操心四十知无惑，削牍三千耻自媒。
苦吟多年依洛社，赋成他日上兰台。
郡斋悬榻流尘满，七见东风落楚梅。

[七言绝句]
佛祖由来命脉通，大千世界一光中。
药王菩萨知君是，乞取刀圭救病翁。

[七言绝句]
二百年来事远闻，从龙谁解尽如云。
张均兄弟皆何在，却是杨妃死报君。

[五言绝句]
不入樵夫手，不登郢匠门。
只么老丘壑，且无刀斧痕。

[五言律诗]
送客之江上，其人美且才。
风波万里阔，故旧十年来。
劒拔蛟随断，弓张鸟自摧。
阳桥书落落，驿马定先回。

[五言律诗]
阙下经年别，人间两地情。
坛场新汉将，烟月古隋城。
鴈去梁山远，云高楚岫明。
君家荷藕好，缄恨寄遥程。

[五言律诗]
五鼎封君食，千金奉使装。
傥来皆外物，不朽有真香。
满酌圣贤酒，虚争上下床。
细思诸葛事，只合卧南阳。

[七言律诗]
偶随舶趠上淮州，忽见霜凝尚此留。
屡指云天谈故国，几从烟水理归舟。
自知客子惊残岁，赖有斯人破旅愁。
他日西窗剪银烛，巴山却话梦中游。

[七言绝句]
平生笔法蔡中郎，到处标名忆仲房。
一涕无从人不见，云峰亭下水茫茫。

[五言律诗]
羡子幽栖地，空山十月天。
清簷朝饭后，寒壁夜深禅。
霜树留残果，冰崖断旧泉。
刘雷好为社，邑客有谁贤。

[七言律诗]
气欲峥嵘岁欲新，寒梅方信冠群伦。
直能平地凌封雪，可是回根迎小春。
九畹蕙兰真上客，千山桃李尽庸人。
即今携酒江郊去，弄蕋攀条一拂尘。

[七言律诗]
扬眉吐气快生风，万里归来虎帐中。
竭节任公营大计，解纷排难激丹衷。
只凭忠信行蛮貊，遂使声名等岱崧。
一德一心天所祐，定知福寿享无穷。

[五言律诗]
法相具诸相，宝方无定方。
突兀虎豹立，嵌空蛟龙藏。
入地转轮远，透天圆窦光。
何人凿混沌，掷弃官路傍。

[七言律诗]
绝俗寻幽岂好奇，章泉不信更何之。
仁贤固曰能亲炙，交伴要之岂诡随。
去泊玉田虽宿雨，回程冷水喜晴飔。
那知更著张饶县，风雅还吟五字诗。

[七言律诗]
学医未至大医王，笑杀年年折臂伤。
屏里江山如出色，亭皋松菊已成行。
细参不语禅三昧，静对无弦琴一张。
多谢岭头诗寄我，满园梅意弄春光。

[七言律诗]
春风本是诗家友，典却琴书也沽酒。
呼童去问紫霄翁，近来枕上吟诗否。
不醉不吟将奈何，过却今年春已多。
胸中壮气吐不出，看看空作送春歌。

[五言律诗]
洪流盘砥柱，淮济不同波。
莫讶清时少，都缘曲处多。
远能通玉塞，高复接银河。
大禹成门崄，为龙始得过。

[七言律诗]
海风截雨晚云收，银汉迢迢傍月流。
菊露自应知岁晏，砧声今不起边愁。
寻常酒债何妨有，咫尺湖山未暇游。
欲跨青虬舒远目，水仙真肯借人不。

[五言绝句]
风艳霏霏去，羁人处处游。
明年纵相见，不在此枝头。

[五言律诗]
精诚皦于日，发出为忠辞。
方寸已尽破，独夫犹不知。
高坟临大道，老木无柔枝。
千古存遗像，翻为谄子嗤。

[七言律诗]
乡书忆昔献贤能，姓字曾叨天府登。
阙里抠衣欣附凤，云程歛翼愧飞鹏。
流年自信一弹指，末路谁怜三折肱。
若见金昆问消息，为言霜鬓已鬅鬙。

[七言绝句]
寻山寻水侣尤难，爱利爱名心少闲。
此亦有君吾甚乐，不辞高远共跻攀。

[五言绝句]
夕漏起遥恨，虫响乱秋阴。
反复相思字，中有故人心。

[七言绝句]
雨过窗虚夜气清，草间何处乱蛙鸣。
休论公地兼私地，且听萝根呷呷声。

[七言绝句]
肸蚃丰融富媪厘，班回长乐奉愉怡。
休嘉最易生安逸，翼翼当如未祼时。

[七言绝句]
相看俱作白头翁，出处规模自不同。
我走江湖作狂梦，君能面壁课成功。

[七言律诗]
眼盖人寰撚美髯，年年相见晚春前。
摸苏缘妄心俱尽，揩拭鲜陈念已圜。
指下琴方才发越，眉间毫相见无边。
微尘劫海依今住，生死何劳较后先。

[七言律诗]
姑苏城头乌哺时，长洲草绿春袍归。
鲁桑叶小蚕出迟，吴田水暖牛耕肥。
里胥争迎悬寮喜，入门先自易彩衣。
拜亲然后及王事，簿书岂得长相鞿。

[五言绝句]
擢擢当轩竹，青青重岁寒。
心贞徒见赏，箨小未成竿。

[五言绝句]
家贫连子屈，事急不由人。
开口露拴索，郎当累近邻。

[七言绝句]
穿杨力尽独无功，华发相期一夜中。
别到江头旧吟处，为将双泪问春风。

[七言绝句]
奔腾势力作弓䟫，夜半声如万鼓轰。
因想千人挥笔阵，斫营怒气更峥嵘。

[七言绝句]
行却江南路几千，归来不把一文钱。
乡人笑我穷寒鬼，还似襄阳孟浩然。

[七言绝句]
日日爱山归已迟，闲闲空度少年时。
余身定寄林中老，心与长松片石期。

[五言律诗]
十迁昧南北，终岁在路歧。
霜坚啮我足，风冽剥我肌。
艰难固其分，衰老难支持。
白骨乱荒草，百迁亦不辞。

[七言绝句]
一曲梁州金石清，边风萧飒动江城。
座中有老沙场客，横笛休吹塞上声。

[五言律诗]
西山簷外见，何必鹿门行。
近晚市声合，疎帘野意生。
终朝如此好，初月更多情。
却愧才华钝，三年句不成。

[五言律诗]
偃武身还老，还家计未非。
贫依山寨住，喜访竹楼归。
度陇书鸿少，翻场战马肥。
月明羞北望，谁撷故园薇。

[七言律诗]
别时许有书相寄，望望江东是几回。
霸越亡吴增感慨，登山临水复徘徊。
去秋同听梧桐落，今日独看鸿雁来。
路隔半千烟霭外，为谁频上最高台。

[七言绝句]
重访招提恰六年，松风萝月故依然。
世间万事都休问，燕坐看山是好禅。

[七言绝句]
十载风烟不𫏐闲，往来吴越旧江山。
如今结屋云深处，不欲听人话世间。

[七言绝句]
纤手垂钩对水窗，红蕖秋色艳长江。
既能解珮投交甫，更有明珠乞一双。

[七言律诗]
白鹭洲边芦叶黄，石头城下水茫茫。
江山不管事兴废，今古坐令人感伤。
六代豪华空处所，千秋城阙委荒凉。
空余眼外无穷景，助我凭栏到夕阳。

[七言绝句]
竹遶亭台柳拂池，徘徊终恋郡斋西。
斜阳更上渔舟坐，明日红尘逐马蹄。

[七言绝句]
修竹丛中屋半楹，坐来天际数峰青。
定知俗物不挂眼，只许飞云过短櫺。

[七言绝句]
云鹫峰头一万杉，复盂山下木参天。
当年曾识祖师面，溜雨鸣风三百年。

[七言绝句]
尧民丧考无生意，杞国忧天有坏时。
闻道宗祧归圣嗣，一时收泪贺重熙。

[七言律诗]
两年京洛笔生埃，忽见清诗眼为开。
萧洒并将秋色写，雄豪更带夜潮来。
可怜拄腹五千卷，谁与浇愁三百杯。
莫遗晦翁闻世事，怕教兴尽却思回。

[五言律诗]
身堕樊笼里，心游浦溆边。
晚风传牧笛，落日漾渔船。
山接无穷树，江连不尽天。
凭谁图此景，髣髴似斜川。

[七言绝句]
风头雨歇静簷花，渡口人稀解钓蓑。
零落断云无处著，满湖秋水夕阳多。

[七言绝句]
山边畏景欲流金，山下浮埃几度深。
水宿岩栖得真乐，可无余事到商林。

[七言律诗]
沧浪独步亦无悰，聊上危台四望中。
秋色入林红黯澹，日光穿竹翠玲珑。
酒徒漂落风前燕，诗社调零霜后桐。
君又暂来还径去，醉吟谁复伴衰翁。

[七言绝句]
烹金炉里脱胚𣍯，妙斲初无斧凿痕。
汝质自成瑚琏器，我侬甘作破沙盆。

[五言律诗]
胡姬年十五，艳色娇阳春。
花间开绣户，席上设红茵。
含羞留醉客，歛袂送行人。
多谢金吾子，衷情讵易陈。

[七言律诗]
酒醒身计正悠悠，泽国如萍信水流。
独夜听鸿深浦宿，坏篷连雨一灯秋。
年来自觉新诗澹，江上谁怜旧业优。
肠断山家数声笛，不知孤客在孤舟。

[五言律诗]
征途遇秋雨，数士集邮亭。
酒拆官壶绿，山围草市青。
剧谈犹激烈，瘦影各伶俜。
四海皆兄弟，悠然共醉醒。

[七言律诗]
莎草离离碧树闲，祇疑曾是子陵滩。
槿花篱落虫声碎，芦叶汀洲雁阵寒。
江上浪平潮正熟，渡头人去月初残。
夜深不管蛟龙睡，独对西风把钓竿。

[七言律诗]
连年因旱祷丛祠，未免斯民有怨咨。
拟学催科今晚矣，不能引去更何之。
下田敢有百车望，好雨犹宽三日期。
惭愧农家私水利，桔槔虽巧不容施。

[七言律诗]
平生中散七不堪，凤麈时时伴燕谈。
道士有神传火枣，故人无字入云蓝。
雨凉竹叶宜三酌，日落荷花倚半酣。
极欲扁舟南荡去，冷鸥轻燕略相谙。

[七言律诗]
绛霄轻霭翊三台，稽阮襟怀管乐才。
莲沼昔为王俭府，菊篱今作孟嘉杯。
宁知北阙元勋在，却引东山旧客来。
自笑吐茵还酩酊，日斜空从绛衣回。

[七言律诗]
几宿青山逐陆郎，清明时节好烟光。
归穿绿荇船头滑，醉踏残花屐齿香。
风急岭云飘逈野，雨余田水落方塘。
不堪吟罢东回首，满耳蛙声正夕阳。

[五言律诗]
去远即相忘，归近不可忍。
儿女已在眼，眉目略不省。
喜极不得语，泪尽方一哂。
了知不是梦，忽忽心未稳。

[七言绝句]
维舟亭下号三湾，万叠青山一水间。
偏爱澄江照天碧，飞来几片白云闲。

[五言律诗]
虫歇纱牕静，鸦散碧梧寒。
稍惊朝珮动，犹传清漏残。
乱珠凝烛泪，微红上露盘。
褰衣复理鬓，余润拂芝兰。

[五言律诗]
高阁客竟去，小园花乱飞。
参差连曲陌，迢遰送斜晖。
肠断未忍扫，眼穿仍欲归。
芳心向春尽，所得是沾衣。

[五言绝句]
南讹初应历，五日未生阴。
灵药收农录，薰风拂舜琴。

[五言律诗]
地势连沧海，山名号紫微。
景闲僧坐久，路僻客来稀。
峡影青相照，河流石自围。
尘喧都不到，安得此忘归。

[五言律诗]
攀梯上甓级，小憩得危亭。
一览尽寥廓，四山耸寒青。
浩若凌太虚，翩如逐遐征。
昏花拭病目，望处增双明。

[七言绝句]
不知经几劫尘侵，元本形模莫辨明。
一片青铜销得尽，无揩磨处始光生。

[七言绝句]
夺得胡儿马便休，休嗟李广不封侯。
分明射得南山虎，子细看来是石头。

[七言律诗]
温风怂恿柳婆娑，两见春来蜂蝶多。
迁变时光如转烛，迟留日影欠挥戈。
思君欲问加餐未，苦思能令太瘦么。
岁晚忘言除习气，寒灰试共拨阴何。

[七言绝句]
晓甑无炊从妇嗔，也须料理瓮头春。
殷勤遗我非无意，应笑茅柴但湿唇。

[七言律诗]
珥笔西归近紫宸，太平典册不缘麟。
付君此事宁论晋，载我当时旧过秦。
门外想无千斛米，墓中知有百年人。
看君两眼明如镜，休把春秋坐素臣。

[七言律诗]
上相平胡不作难，已开亭障彻乌桓。
公朝问罪知谁敌，穷虏要盟故自寒。
烽燧报安千徼肃，羽书飞捷万人看。
书生梦想从军乐，隽语铭功墨未干。

[五言律诗]
佐邑慙无术，敢言贫与清。
风骚谁是主，烟月自关情。
卷箔当山色，开窗就竹声。
怜君惠嘉句，资我欲垂名。

[五言绝句]
临水复欹石，陶然同醉醒。
山霞坐未敛，池月来亭亭。

[七言绝句]
桃花逐水水初长，草色迷春春正阴。
客子带将春色去，离歌肠断不成音。

[七言律诗]
贡院离来二十霜，谁知更忝主文场。
杨叶纵能穿旧的，桂枝何必爱新香。
九重每忆同仙禁，六义初吟得夜光。
莫道相知不相见，莲峰之下欲征黄。

[五言绝句]
腰镰欲何之，东园刈秋韭。
世事不复论，悲歌和樵叟。

[七言绝句]
迸玉闲抽上钓矶，翠苗番次脱霞衣。
山童泥乞青騘马，骑过春泉掣手飞。

[五言律诗]
隋堤望楚国，江上一归人。
绿气千樯暮，青风万里春。
试才初得桂，泊渚肯伤苹。
拜手终凄怆，恭承中外亲。

[五言律诗]
黄绶系未稳，桂枝香尚新。
琴堂宁久次，谏署正求人。
皎皎凉秋月，飘飘清路尘。
元常有遗翰，求作箧中珍。

[七言绝句]
水夹横隄柳万株，雨余新沐更新梳。
柔条如线长而细，不贯双鱼只贯珠。

[五言律诗]
语别在中夜，登车离故乡。
曙钟寒出岳，残月迥凝霜。
风柳条多折，沙云气尽黄。
行逢海西鴈，零落不成行。

[五言绝句]
久不闻乌鹊，朝来噪不休。
殊乡无喜事，应为买归舟。

[七言律诗]
水天向晚碧沉沉，树影霞光重叠深。
浸月冷波千顷练，苞霜新橘万株金。
幸无案牍何妨醉，纵有笙歌不废吟。
十只画船何处宿，洞庭山脚太湖心。

[七言绝句]
除却梅花不可无，梅花之外更何须。
花中儿女纷纷是，唯有梅花是丈夫。

[七言绝句]
陛兵偏近羽林营，夜静仍传禁号声。
应笑执金双阙下，近南犹隔两重城。

[五言绝句]
自君之出矣，玉鉴生尘垢。
莲子种成荷，曷时可成藕。

[七言律诗]
间或击强非果弱，未尝束湿自然严。
起惟吏畏三风训，先为民蠲再榷盐。
时与青油宾唯诺，尤于白屋士劳谦。
悬知铃阁清如水，瓜李虽微亦远嫌。

[五言绝句]
京尘随暑远，洛水得秋多。
爽气乘归兴，孤舟看一梭。

[七言律诗]
翊戴南阳第一春，驰驱北伐太原津。
天开今代风云会，运应中兴岁月新。
霖雨正宜苏大旱，清风未可作闲人。
一杯安足为公寿，看饮思堂万斛醇。

[七言绝句]
雨过清流走白沙，隔篱红杏一枝斜。
可堪风日浓于酒，更爱君诗丽似花。

[五言律诗]
人远地形旷，气收天宇高。
不辞乘兴出，直恐应接劳。
送雁时挥弦，羡鱼复临濠。
君知适意乐，未悟生二毛。

[七言绝句]
机舂坎坎水潺潺，曲折舟行乱石间。
无数水禽飞不起，杜鹃花满夕阳山。

[七言绝句]
春心滴破花边露，晓梦敲回禁里钟。
十二楚山何处是，御楼曾见两三峰。

[七言绝句]
銮舆不碾香尘灭，更残三十六宫月。
手持纨扇独含情，秋风吹落横波血。

[五言律诗]
兀兀孤村客，悠悠两世人。
梦忘身潦倒，醉觉胆轮囷。
故里簪缨换，都门巷陌新。
余年犹有几，抚事一伤神。

[五言律诗]
语别星霜久，怀人道里长。
江山高著眼，文字饱撑肠。
穷壑生新态，寒梅带旧香。
它年当记忆，有雁过衡阳。

[七言律诗]
凛然孝子与忠臣，恩义双全在一身。
来作会稽千里雨，去为东武万家春。
定将清浄安齐俗，空有讴歌戴越民。
想过故乡须少驻，晓行方见锦衣新。

[七言律诗]
山光娱客古城东，云散春阴望处空。
畏影戏鱼依藻绿，避人飞鸟动岩红。
林间野坐分溪石，岸曲晴行喜水风。
旧事共高文字饮，新游尽寄语言中。

[七言绝句]
洛城春酒碧霞光，东阁遥分东观郎。
陈侠应嗤伯松拙，魏侯元惜次公狂。

[七言绝句]
米舟米担尽无来，有米有家户不开。
急把公文行劝粜，贫民生意挽将回。

[五言律诗]
午庭官事了，心与白动闲。
泉脉泻崖谷，天风吹珮环。
花开烟霭外，人语翠微间。
山色看来好，相留不放还。

[七言绝句]
终南少室苦跻攀，已入先生一笑间。
不学刘安便仙去，屋边尽自有佳山。

[五言律诗]
压境号民苏，连甍竞乐输。
万桑丰岁计，一节赴朝趋。
安稳舟无恙，雍容骑甚都。
赠言聊纪盛，为颂愧非夫。

[七言绝句]
棘围战罢笑归来，一寸功名心已灰。
白鹤何年归洞府，夕阳影里野猿哀。

[七言绝句]
道旁草屋两三家，见客擂麻旋点茶。
渐近中原语音好，不知淮水是天涯。

[七言律诗]
事无机变即无疑，此意唯当静者知。
末路风波成失所，岁寒霜雪正同时。
劳生毫发差千里，醉眼须臾已万期。
江上鲤鱼天上雁，寄书嫌少不嫌迟。

[七言绝句]
四月残红日日稀，平阳园槛正芳菲。
春知东馆酣宾客，应是阳和未放归。

[七言律诗]
平生危论剧倾河，应合飞腾上谏坡。
富贵腥膻真梦耳，死生名节奈君何。
欲求佳传无千斛，但把青魂付九歌。
斗酒淋漓浇宿草，西风老泪不胜多。

[七言绝句]
凋尽朱颜白尽头，神仙富贵两悠悠。
胡尘遮断阳关路，空听琵琶奏石州。

[七言绝句]
去去何时却见君，悠悠烟水似天津。
明年今夜有明月，不是今年看月人。

[七言律诗]
我自江乡有姓名，相逢契合义相亲。
连行几宿来栖草，戢翼常时想避人。
石岸风高难到县，今宵船住定为邻。
南湖若肯寻幽隠，却把衷肠自缕陈。

[五言律诗]
病蝉飞不得，向我掌中行。
拆翼犹能薄，酸吟尚极清。
露华凝在腹，尘点误侵睛。
黄雀幷鸢鸟，俱怀害尔情。

[七言绝句]
善政忻闻老父评，甘棠不剪向来荣。
伫看孤洁成三考，千古无人继盛名。

[七言律诗]
湖上千峰翠作围，正应佳处著渔扉。
迂疏自计难谋食，老病谁令未拂衣。
万里沧波鸥乍没，千年华表鹤重归。
一盂粟饭吾何恨，自古高人有采薇。

[七言律诗]
柳湖松岛莲花寺，晚动归桡出道场。
卢橘子低山雨重，棕榈叶战水风凉。
烟波澹荡摇空碧，楼殿参差倚夕阳。
到岸请君回首望，蓬莱宫在海中央。

[五言律诗]
清游兴难穷，倦就苔矶坐。
为爱松风凉，不知寒日堕。
鹿下饮溪流，猨来摘山果。
我本贵无闻，何用人知我。

[五言律诗]
列位登青琐，还乡复彩衣。
共言晨省日，便是昼游归。
春水经梁宋，晴山入海沂。
莫愁东路远，四牡正𬴂𬴂。

[七言绝句]
一塔数椽崖半腰，工夫草草意翛翛。
青山虽老犹儿态，邂逅吾人喜饮醪。

[七言绝句]
骚窣松筠听夜喧，淙潺盆盎骇朝翻。
衰翁危坐追交态，旧雨轩车尚到门。

[七言绝句]
雨丝收尽暮天凉，万窍号风酿晓霜。
待趁新晴出闽岭，夜谈还喜漏偏长。

[七言绝句]
社屋相忘鼓笛鸣，空村步月兴堪乘。
何须更要鳌山立，野烧天边胜看灯。

[七言律诗]
江南冬前虫未蛰，猎师篝火熏穴急。
山中玉面何处藏，供奉期程如束湿。
茅簷十日无炊米，蓬鬓鹑衣瘠如鬼。
但教得狸何顾尔，易牙奉君尚烹子。

[七言绝句]
自是兵家贵伐谋，鏖锋擒敌未为优。
沈沈刁斗三更月，玉帐威行紫塞秋。

[七言律诗]
刍言当日偶然同，白首家山各固穷。
海内仅存一畏友，人间遂有两愚公。
似闻黄阁登迂叟，且向青原访醉翁。
此士未应无著处，栖栖十载六治中。

[五言律诗]
新凉增客意，卧病复逾时。
雨脚夜深白，虫声秋后悲。
高低山树立，迢递晓钟迟。
此夕天涯鬓，知添几缕丝。

[七言绝句]
江南秀色满崔嵬，上得平山入眼来。
遥想归心动朝夕，不应犹待八仙开。

[七言律诗]
老后粗知见处真，世缘随顺不妨贫。
静看星斗尊吾性，闲对烟云笑此身。
旧学易忘缘懒散，近诗多拙欠尖新。
从今只合逃名去，似此饥穷昔几人。

[五言律诗]
闻道灊皖下，杂然仙佛居。
心期穷杖屦，宿昔戒车舆。
晨起先僧磬，逢人尽趁虚。
烟霏欣在望，风露尽侵裾。

[七言绝句]
问骨水驿夜迢迢，泖阔风微水不摇。
船似井莲花叶小，不禁吹鬓冷萧萧。

[七言律诗]
侧径蜂飞忙蔽日，绿阴鶑语静移时。
自疑寂寞扬雄宅，最爱清和谢监诗。
词客篇章写桐叶，饮流筹筯折花枝。
相望十舍不相就，两地风光镇所思。

[五言律诗]
轻阴隔翠帏，宿雨泣晴晖。
醉后佳期在，歌余旧意非。
蝶繁经粉住，蜂重抱香归。
莫惜薰炉夜，因风到舞衣。

[五言律诗]
云岫不知远，巾车行复前。
仆夫寻老木，童子引清泉。
矫首独傲世，委心还乐天。
农夫告春事，扶老向良田。

[五言律诗]
陵谷有时变，兹岩不可湮。
神仙三岛景，天地一炉春。
鼓动龙蛇蛰，疏通草木新。
寒亭几百载，今始得良邻。

[七言绝句]
风色微和日昼明，小栏花卉新芽生。
行人不是爱春物，一见芳丛似有情。

[七言律诗]
御风南去觉泠然，今日无惭御冦仙。
庐岳奇峰将出地，丰城宝气已连天。
诗书未敢当谋帅，忠信由来可涉川。
止仗江神扶羽翮，解帆江浦夕阳边。

[五言律诗]
一身赍万卷，编室寄烟萝。
砚滴穿池小，书衣种楮多。
吟诗山响荅，泛瑟竹声和。
鹤板求儒术，深居意若何。

[七言律诗]
大雪初晴日半曛，高楼何惜上仍频。
数峰𡷾崒剑铓立，一水萦纡冰楼新。
昆岭移归都是玉，天河落后尽成银。
幽人自恨无佳句，景物从来不负人。

[七言绝句]
嘉陵路恶石和泥，行到长亭日已西。
独倚阑干正惆怅，海棠花里鹧鸪啼。

[五言律诗]
世方争速化，渠独请真祠。
意在升沉外，官无冷热宜。
山如辋川画，地似习家池。
若道闲居嬾，如何有十诗。

[七言律诗]
松脂明灭已更寒，蛙市无声万籁沉。
千里清风孤馆梦，一轮明月故人心。
欲眠还醒推籐枕，骤热仍寒弄楮衾。
搔首起来顾清影，断烟低锁荻花林。

[五言律诗]
大帝开江左，无锥与远孙。
自言埋战地，也胜活侯门。
短褐边风紧，孤舟海浪翻。
知他三尺剑，携去报谁恩。

[五言律诗]
莫问关门意，从来寡往还。
道应归淡泊，身合在空闲。
四面苔围绿，孤窗雨洒斑。
梦寻何处去，秋色水边山。

[七言律诗]
此县谁言是强名，古来十室亦琴鸣。
只嫌六七茅竹舍，也有两三鸡犬声。
村酒分冬胜虚度，霜风一夜办新晴。
半生客路逢佳节，佳节何曾负半生。

[七言律诗]
双橹揺江叠鼓催，伯符故国喜重来。
秋山断处望渔浦，晓日升时离钓台。
官路已悲捐岁月，客衣仍悔犯风埃。
还家正及鸡豚社，剩伴邻翁笑口开。

[七言律诗]
越客思归黯不平，闲持长笛写秦声。
羡君气海如斯壮，博我词锋孰敢争。
江上梅花开又落，陇头流水咽还惊。
岂知不寐鳏鱼眼，独坐山堂对月明。

[七言律诗]
禁里秋光似水清，林烟池影共离情。
暂移黄阁只三载，却望紫垣都数程。
满座清风天子送，随车甘雨郡人迎。
绮霞阁上诗题在，从此还应有颂声。

[七言律诗]
太平无象乐年丰，况值疆埸久已空。
宾主献酬成雅集，江山谈笑助清风。
良辰美景开金斝，缓带轻裘控角弓。
鼙鼓急催齐指目，大侯的处中飞鸿。

[五言律诗]
避地岁时晚，窜身筋骨劳。
诗书遂墙壁，奴仆且旌旄。
行在仅闻信，此生随所遭。
神尧旧天下，会见出腥臊。

[七言绝句]
荒柳卧波浑似困，宿云遮坞未全痴。
云情柳意萧萧会，若问诸余总不知。

[七言绝句]
汴水东流虎眼文，清淮晓色鸭头春。
君看渡口淘沙处，渡却人间多少人。

[五言律诗]
去寻长不出，门似绝人行。
床下石苔满，屋头秋草生。
学琴寒月短，写易晚窗明。
唯到黄昏后，溪中闻磬声。

[五言绝句]
花香专引蝶，非蝶亦飞来。
顾影不知耻，良为贪者哀。

[七言律诗]
赤目朝来势转加，病身观妄有生涯。
火平文武宽心地，酒远圣贤疏肺家。
虚白已能生暗室，空青不用点昏花。
小冠预拟更名字，借与团圆藕叶纱。

[七言律诗]
冰柱雪车元有声，五言早已号长城。
仙源迷路及春浅，盗骑解围空月明。
君岂似龟将曳尾，我端如雁不能鸣。
何人肯作千金贷，卖药江湖隠姓名。

[七言绝句]
梅花消息动江边，渐见新春换故年。
莫道孤翁心似铁，夜来霜冷透青毡。

[七言律诗]
人夸旌表旧门闾，梅长新枝鹤长雏。
八叶可提和靖印，十箱须读阿宜书。
诞弥厥月生无害，积善之家庆有余。
准拟一饕汤餠供，柰何逢疾似相如。

[七言绝句]
每将兢慎保丕基，频岁多男巳应期。
欲问荣昌在何事，春中禖燕满彤围。

[七言绝句]
黄昏一雨到天明，梦里丰年有颂声。
起望平畴烟草绿，只今投笔事农耕。

[五言律诗]
众芳春竞发，寒菊露偏滋。
受气何曾异，开花独自迟。
晚成犹待赏，欲采未过时。
忍弃东篱下，看随秋草衰。

[七言绝句]
便到青云尚黑头，有亭莫赋二宜休。
如君岂是池中物，要趁官闲作浪游。

[七言绝句]
与师同是一山云，吹落江西却再分。
聚散人生俱似梦，虎溪重过不烦君。

[七言律诗]
窗闲花影夜摇春，窗外谁呼祁孔宾。
不信名山谢逋客，至今陋巷卧遗民。
日高谩戛生鱼釜，门掩应无没马尘。
遥想撚须时得句，又书尺纸报平津。

[七言绝句]
忠孝传家大府开，苍生久已待盐梅。
我虽潦倒山林下，会听中天紫诏来。

[五言律诗]
济济八才子，酝藉有此郎。
交情苦疏豁，子职甚温良。
一为江南行，书疏颇相忘。
媚妇乃如许，盈盈不下堂。

[七言律诗]
年来岂复为秋悲，静里端能阅化机。
风引饥乌将子下，雨催群蚁运粮归。
畧无车马闲尤好，粗有诗书家亦肥。
更得干戈渐衰息，不辞长采首山薇。

[七言绝句]
出谷泉声已转雷，忽惊山断见离堆。
寻溪便欲挐舟去，留取他时雪夜来。

[七言律诗]
此君坚直本天然，岂学妖花艳主轩。
筠带轻霜凝不落，干磋圆玉碧无痕。
非春长自繁枝叶，有地终须大本根。
谁为裁音荐清庙，定胜嘉木就牺樽。

[七言绝句]
诸法空故我心空，我心空故诸法同。
诸法我心无别体，只在而今一念中。

[七言绝句]
省事天公厌两回，新年春日并相催。
殷勤更下山阴雪，要与梅花作伴来。

[七言绝句]
重壁山前瑞色开，浮环夜渡捷骑来。
一旗金鼓辕门晓，唤得满城生意回。

[七言绝句]
忆昔甲辰重九日，天恩曾与宴城东。
龙沙此日西风冷，谁折黄花寿两宫。

[五言绝句]
寥寥清夜月，现此亭中水。
谁能同斯游，归唤寒山子。

[五言律诗]
瑞香本庐阜，瑞昌最为冠。
以此得瑞名，昧者强臆断。
种法避寒暑，锦笼不足纂。
欲披紫云裘，时分建溪椀。

[七言绝句]
此邦是处见蛾眉，独有斯亭见处奇。
对此已添离别恨，可堪更值夕阳时。

[五言律诗]
舞空三尺雪，笑指玉如泥。
早日羞屠狗，穷途悔射鼷。
挂心无妄念，省分有幽栖。
舌在何须问，端忧愧老妻。

[七言律诗]
尧夫非是爱吟诗，诗是尧夫自笑时。
闲散何尝远人事，语言时复泄天机。
至微勋业有难立，尽大功名或易为。
成败一归思虑外，尧夫非是爱吟诗。

[七言绝句]
集英金屋起清秋，式宴千官拜赐优。
宴罢瑶仙迎翠辇，霞衣嬝娜逐风柔。

[五言律诗]
所向似无端，风前吟凭栏。
旁人应闷见，片水自闲看。
碧底红鳞鬣，澄边白羽翰。
南山众木叶，飘著竹声干。

[七言绝句]
楚老相逢泪满衣，片名薄宦已知非。
他乡不似人间路，应共东流更不归。

[五言绝句]
不假契丹力，踢翻麦饭盂。
试看龙衮畔，还有雀儿无。

[七言绝句]
刺虎屠龙古有名，事于难处迭相矜。
要知真宰争功意，困得英雄始是能。

[七言绝句]
持竿闲坐思沈吟，钓得江鳞出碧浔。
回首看花花欲尽，可怜寥落送春心。

[七言律诗]
观物闲中得化机，相随野鹤立多时。
遗编蠹老芸空辟，旧念灰寒管不吹。
夜气清明非药鼎，春风消息在梅枝。
三杯美酒微微醉，细和尧夫击壤诗。

[五言律诗]
山翁居处僻，野屋盖茅新。
自得烟霞趣，应无车马尘。
怪禽啼似鬼，古木变为人。
不是忘缘者，谁能与子亲。

[七言律诗]
经年掩卧席凝尘，载喜西都接赋宾。
照坐仙姿嵇玉冷，醉心英气瑾醪醇。
斑衣就养垂华组，葆发伤秋岸幅巾。
更谢妍谈殊未已，肯将车驷诮原贫。

[七言绝句]
揽衣切切念丝棼，当馈孜孜恤暑耘。
今岁麦收蚕又熟，万方何以答吾君。

[五言律诗]
汲水养岩桂，最怜风露香。
黄花金琐碎，碧叶玉光铓。
却忆七闽路，有怀中隐堂。
相看久不厌，气味自难忘。

[七言绝句]
涛头寂寞打城还，章贡台前暮霭寒。
倦客登临无限思，孤云落日是长安。

[五言律诗]
三山邈何许，烟雾如海深。
两鹤翅相接，意欲栖瑶林。
惊风起中路，沙尘扬夕阴。
哀鸣失俦侣，俯啄何苦心。

[七言绝句]
何须名苑看春风，一路山花不负侬。
日日锦江呈锦样，清溪倒照映山红。

[五言律诗]
秋兰递初馥，芳意满冲襟。
想子空斋里，凄凉楚客心。
夕风生远思，晨露洒中林。
颇忆孤根在，幽期得重寻。

[七言律诗]
艑郎唱橹燕尾下，颍水落日蛇鳞生。
绿蒲被岸渔网举，黄鸟啄葚缲车鸣。
吏无诟租官正来，不借鲂𫚈与吏烹。
馈吏人情见里党，官非喜慢知官清。

[五言律诗]
寒露惊秋晚，朝看菊渐黄。
千家风扫叶，万里雁随阳。
化蛤悲群鸟，收田畏早霜。
因知松柏志，冬夏色苍苍。

[七言律诗]
孤峰诸寺耸云楼，寺脚周环枕碧流。
和靖久居勤赋咏，乐天临别叹勾留。
拏舟直度闲千骑，佩印重来仅十秋。
预约前春挂冠去，湖山阁好换休休。

[五言律诗]
南斋知数宿，半为木兰开。
晴阁留诗遍，春帆载酒回。
烟深杨子宅，云断越王台。
自有孤舟兴，何妨更一来。

[五言律诗]
忆就江僧乞，和烟得一茎。
剪黄憎旧本，科绿惜新生。
护噪蝉身稳，资吟客眼明。
星郎有佳咏，雅合此君声。

[七言绝句]
从来五逆怕闻雷，不似大虫看水磨。
孤峰顶上要同行，十字街头还共坐。

[七言绝句]
平泉草木须臾梦，金谷鶑花一撮尘。
富贵若生根到底，两家占断别无人。

[七言绝句]
榷酤谁云一切功，军储百万若为丰。
能令利入皆公上，从此深根得裕农。

[五言绝句]
路入前山处，苍苔裹石棱。
不逢负薪叟，时见隔林僧。

[七言绝句]
一湖春渌万山围，著我兰舟自在飞。
老子行藏有神助，顺风出去顺风归。

[七言律诗]
广陵归客叹飞蓬，怀古伤离向此中。
前世翻波那复问，十年弹指已成空。
楼头画角催残日，城上寒鸦噪晚风。
井径萧条人不见，又随潮信度江东。

[五言律诗]
到任预忧替，替归贫类初。
离情似芳草，远道逐征车。
遗爱偏留记，行装祇担书。
将来好官职，愿载此间除。

[七言律诗]
晏子区区惜敝裘，吾衰亦恋故山幽。
得归更喜诗盈轴，任达宁须酒拍浮。
已纵虚名身外去，肯将俗物眼边留。
只惭老负君恩重，结草他年报未休。

[五言律诗]
巨石何年琢，为盆势莫裁。
圆疑通泽国，深可并天台。
法水长时满，青莲向日开。
无人知此喻，寂寞首空回。

[七言律诗]
疎疎密密卧簷牙，古县清贫有此花。
彭泽菊松无酝藉，河阳桃李太铅华。
临池照影成双好，与雪争辉自一家。
消得抱琴鸣膝上，夜深燃烛对琼葩。

[七言律诗]
缰锁身闲似未名，方愚情性被春轻。
酒教笔砚因花废，路为亭台与草争。
野客笋邀煨短茁，邻僧茶约煮新萌。
无时杖屦穿林去，真是寻芳户一丁。

[七言绝句]
冉冉飞霜缀绮裳，遥知谌母下丹阳。
黄金链就三山药，来采蒲花献寿觞。

[五言律诗]
斋宇夜沉寂，凄凉群物秋。
卧听簷泻尽，心属故园幽。
了事知何日，分曹喜胜流。
笑谈真暂尔，不敢恨淹留。

[七言律诗]
甲戌家声仅有传，等闲膏泽下云天。
苦无事业荣宗党，强把忠勤了岁年。
往事纷纭几折角，后来奔轶要加鞭。
得时自古无淹速，却与亨涂作寿仙。

[五言律诗]
苦吟看坠叶，寥落共天涯。
壮岁空为客，初寒更忆家。
雨墙经月藓，山菊向阳花。
因味碧云句，伤哉后会赊。

[七言律诗]
樛枝偃盖蔚相扶，绝胜分封五大夫。
天遣岁寒双干合，人言江左百城无。
闻孙为表祠丛胜，好事争传宰树图。
肯学并柯桃与李，四时佳色照黄垆。

[五言律诗]
受得真仙诀，阴中炼至阳。
地雷潜动处，星斗共商量。
八卦看成母，三才始见昌。
不愁生死系，但觉地天长。

[五言律诗]
飞伏终难见，空抟似老乌。
一身随变化，故国任丘墟。
簇簇花如血，声声怨不枯。
春山情更好，何必夜相呼。

[七言绝句]
道得更无心外法，首山有眼且无光。
拍盲枷棒挥将去，匝地普天兴祸殃。

[七言绝句]
日印花枝欲满窗，旋磨鸾镜试新妆。
恩情只似春宵短，眉黛空如柳叶长。

[五言律诗]
久矣驰魂梦，今登三瑞堂。
故山有乔木，近事话甘棠。
展骥惭充位，占熊忆问祥。
白云留未去，极望是吾乡。

[七言绝句]
岭梅初尽草初生，马上春风酒易醒。
好共大鹏双奋击，此行有路到南溟。

[五言绝句]
万古一死生，谁是长年者。
我何良叹嗟，短褐即长夜。

[七言绝句]
蔼蔼春空宿雾披，桃溪柳陌共逶迤。
阿戎莫道无才思，细草幽花总要诗。

[七言绝句]
生本无心死可知，徐徐掩骨未为迟。
一奴仅可供薪水，那得闲人荷锸随。

[七言绝句]
斜日摇扬在柳丝，孤亭寂寂水逶迤。
谁堪别后行人尽，唯有春风起路岐。

[七言绝句]
偶泊巴东古县前，宦情乡思两绵绵。
不堪蜡炬烧残泪，雨打船窗半夜天。

[七言律诗]
大帝仙乡列圣曹，蓬山分命镇波涛。
瑶台影蘸天心冷，贝阙光浮海面高。
五色灵霜浮玉籁，九清明月射金鳌。
东方曼倩曾来此，偷折林中数颗桃。

[七言律诗]
身落天台古洞天，蒲团未暖又飘然。
如何庵不琼台地，想是吾非桐柏仙。
无复得餐三井水，未曾深结九峰缘。
杖头挑月下山去，空使寒猿啸晓烟。

[五言律诗]
蒙斋远廛市，胜概几多清。
山下一泉涌，望中千亩平。
林深俗客少，岩小晓烟轻。
杖屦从登眺，谁知有利名。

[五言律诗]
春兰方可采，此去叶初齐。
函谷莺声里，秦山马首西。
庭闱新栢署，门馆旧桃蹊。
春色长安道，相随入禁闺。

[七言律诗]
醉里分明别是天，最宜沉溺过流年。
平时政要全稽古，盛世朝廷不乏贤。
但得有生皆自遂，不妨吾属亦陶然。
沉湘死屈如何者，却把醒名欲自专。

[五言律诗]
志大期千里，身宜置一丘。
英词真盖世，爽气已横秋。
地要黄金骨，天成白玉楼。
平生斲泥手，斤斧恐长休。

[七言绝句]
昼可骑虹夜摘星，山根万瓦碧磷磷。
雨台不为云光老，一洗南朝战伐尘。

[七言绝句]
友人相访入柴关，云水宽闲溪涧寒。
莫道山家无可待，老松修竹任君看。

[七言绝句]
家国久随狂虏没，春芜又向冢头青。
如今忆得当时事，为尔伤心一涕零。

[七言律诗]
早登金扉踏仙鳌，晚陪大政归拥旄。
石林风月出处高，清心妙寄同挥毫。
丽如云锦披宫袍，横走健态霜鹘捎。
万里笔阵谁能鏖，摧锋今识真孟劳。

[七言绝句]
垂杨冉冉笼清籞，细草茸茸覆路沙。
长闭园门人不入，禁渠流出雨残花。

[七言律诗]
扁舟东下初乘兴，明月南飞竟失群。
田父语言时近道，世人嘲笑尚论文。
九山歛气横寒野，一坞朝阳聚暖云。
胜处借人教暂看，后来何必问灵氛。

[七言律诗]
一年春事堕槐宫，却爱清和与政通。
乳燕黄鹂相倡和，落花修竹乱青红。
羡君有赋非占服，愧我无才可送穷。
细与论文一樽酒，它时还忆暮江东。

[七言绝句]
三首新诗慰病躯，万金何必是家书。
隔年已有游嵩约，玉趾何时过敝庐。

[七言绝句]
浮云谁谓出无心，甘雨祁祁润泽深。
潭底老龙徒久卧，亢阳何事不为霖。

[五言律诗]
春无十日好，又是去堂堂。
柳借鵞黄重，花消蝶粉香。
清和宜晚步，零落课残芳。
北牖华风煖，朝来尚宠光。

[七言绝句]
忽忆联鞍过水西，重寻前约未参差。
祇愁人议风流罪，屡出看花数赋诗。

[五言绝句]
世事日可见，身名良蹉跎。
尚瞻白云岭，聊作负薪歌。

[七言绝句]
雪消北岭安排暖，寒入东风阻节春。
绝塞乱山围古驿，他时说著也愁人。

[五言律诗]
少年饮酒时，踊跃见菊花。
今来不复饮，每见恒咨嗟。
伫立摘满手，行行把归家。
此时无与语，弃置奈悲何。

[七言律诗]
修梁欲举彩先标，声撼春雷鼓百腰。
谿蛰蛟龙欣得雨，桐栖鸾凤合冲霄。
清源水接南溟阔，紫帽山齐泰岳乔。
学不负人宜自勉，前贤勋业著三朝。

[七言律诗]
战鼙惊倒白头翁，慨想青衿旧日风。
或厌三场争小技，孰知一目网群雄。
虀盐此地涵濡久，藻鉴他时赏拔公。
松老槐颠异畴昔，定应穷极道还通。

[七言律诗]
饮筵博席与心违，野眺春吟更是谁。
琴有涧风声转澹，诗无僧字格还卑。
恨抛水国荷蓑雨，贫过长安樱笋时。
头角俊髦应指笑，权门踪迹独差池。

[五言律诗]
山川近淮秀，风雨向秋急。
初为空旷游，顿喜清凉集。
鸣蝉断复续，沙鸟飞还立。
平生耽胜事，未暮俱可及。

[五言律诗]
智有不近名，贤有不践迹。
百年如飘风，谁作远行客。
所要在持久，以道自消息。
吾师岂欺我，白首方学易。

[五言律诗]
习尚从何来，影响由先世。
好礼必温恭，收书乃文艺。
初心傥不思，后弊必难制。
古人约其身，所以裕苗裔。

[七言律诗]
贫病交攻久废诗，萧然一室独栖迟。
酒钱已尽琴将典，瓶粟无储鹤亦饥。
豪杰不多陈仲举，结交惟欠魏无知。
箪瓢钟鼎都休计，毕竟穷通各有时。

[五言律诗]
世道久衰息，惟君尚典刑。
好诗清腊雪，醇德醉春醽。
考䇲穷三易，传家守一经。
高风不可见，谁与勒贞铭。

[七言律诗]
茅舍萧条似宝坊，老人终日对炉香。
学荒自笑身空在，禄尽谁知寿更长。
陂水蘸堤常滟滟，麦苗覆块已苍苍。
经行更有欣然处，四野鉏耰满夕阳。

[五言绝句]
高秋风雨天，幽居诗酒地。
君看此气象，其可折简致。

[七言律诗]
寂寞无毡老郑虔，登临此日意茫然。
云开北渚炊烟外，春到西城战血边。
江草唤愁无畔岸，官梅动兴得清便。
南风藻思传家旧，好寄东风御柳篇。

[五言绝句]
红果瑶池实，金盘露井冰。
甘泉将避暑，台殿晓光凝。

[七言律诗]
庭前兰玉走斑衣，堂上埙箎乐寿巵。
永昼牙籖纷简帙，深庭豹尾卧旌旗。
笑谈自有江山助，勋业从来草木知。
许国尚余忠鲠在，此心还与岁寒期。

[七言绝句]
琥珀银红未是醇，私酤官卖各生春。
只消一盏能和气，切莫多杯自害身。

[七言绝句]
朝来爽气雨初干，乔木阴阴锁昼寒。
深院下帘风不动，夕阳幽鸟傍阑干。

[七言绝句]
抉开云气从天末，唤得炉峰入坐闲。
似见二林春霭霭，殊闻三叠水潺潺。

[七言绝句]
看破牛皮彻底穿，到头无义亦无文。
问伊遮得何人眼，梵语唐言总不分。

[五言律诗]
岸上频呼喝，船中剧荡摇。
倒桅将过市，落牵为逢桥。
蟹断非羲卦，渔榔即舜韶。
客愁元历历，诗思亦飘飘。

[五言律诗]
浥露清如洗，明河净不流。
珠圆合浦夜，潮盛浙江秋。
朗咏陈王赋，几成法善游。
广寒非独冷，莫为客毡谋。

[七言绝句]
长林栖息自安如，谩劝闲人挈酒壶。
世治有谁从醉隐，徒劳健吻汝知无。

[七言律诗]
月到中秋已壮观，更看飞出海边滩。
光连贝阙鲸鲵骇，冷射蓬壶屭赑寒。
万顷银涛俱皎洁，一轮金魄尚团栾。
当年太白曾观此，宁肯呼为白玉盘。

[七言绝句]
今朝把酒复惆怅，忆在杜陵田舍时。
明年九日知何处，世难还家未有期。

[五言律诗]
神首循黑道，冥冥超至灵。
晴明期朔望，阳德晦阴精。
高镇黄旛阙，矛戟耀霜铃。
志心伺多福，稽首讽真经。

[七言绝句]
轩前辘轳转冰盘，轩里诗成彻骨寒。
多少人来看明月，谁知倒被月明看。

[七言律诗]
房湖曾别苦吟身，两度东风似一尘。
柳外游丝难系日，麦边驯雉亦惊春。
玄都君子皆通贵，栗里先生祇一贫。
珍重龙阳贤太守，时将诗句恼陈人。

[七言律诗]
倦游曾向洛阳城，几见芳菲照眼新。
载酒屡穿卿相圃，傍花时值绮罗人。
十年客路惊华发，回首中原隔战尘。
今日寻芳意萧索，山房数朵弄残春。

[七言律诗]
暂著南冠不到头，却随北雁与归休。
平生不作兔三窟，今古何殊貉一丘。
当日无人送临贺，至今有庙祀潮州。
剑关西望七千里，乘兴真为玉局游。

[七言绝句]
两岸萧萧芦荻秋，斜风细雨转船头。
年来频作江湖梦，须向山阴上小舟。

[七言律诗]
策蹇清吟涉若耶，灞桥犹恨近京华。
山前千顷谁种玉，座上六时天散花。
林雀无声溪彴断，炊烟不动竹篱斜。
胜游更觉平生少，未羡银河泛客槎。

[七言绝句]
湖上梅花手自移，小桥风月最相宜。
主人岁岁常为客，莫怪幽香怨不知。

[七言绝句]
三日禁船官不容，波如连屋万千重。
莫向长江争道路，如今风雨属蛟龙。

[七言律诗]
握手论心九历年，中间多难不堪传。
相亲幕府分襟后，说到铜官制锦前。
访我田园犹命驾，爱贤时节好加鞭。
别怀莫问书疎数，老病无端日昼眠。

[五言律诗]
客路森如棘，岩栖静掩关。
陶巾春渍酒，谢屐晚回山。
醉梦雷霆息，棋声日月闲。
我惭撄世网，暂此一怡颜。

[五言绝句]
冉冉水上云，曾听屈宋鸣。
娟娟水中月，曾照莫愁行。

[七言绝句]
我有随身万斛泉，解令平地涌溅溅。
一寸菖蒲十二节，谢师连石送泉边。

[七言绝句]
一诺要之不可轻，古人于事贵能行。
若还行得方为诺，不尔徒言未必诚。

[五言律诗]
梦觉偶晨起，南轩还独过。
晓光生远树，露气冷疏荷。
窗白游尘少，风清静兴多。
遥知江郡守，幽趣在烟波。

[五言绝句]
春风等君意，亦解欺桃李。
写得去时真，归来不相似。

[七言绝句]
见说刀圭已解仙，宁须丹灶半人间。
葛翁本是求勾漏，何意南来访此山。

[七言律诗]
海上荒台草树平，登临不尽古人情。
白云万里怀亲舍，红日中天望帝京。
百粤山川秋历落，山城楼阁晚峥嵘。
醉来徙倚栏干曲，听彻西风画角声。

[七言绝句]
枉费工夫是学仙，圣门妙处与僧传。
百年合死千年赘，一物都无万物全。

[七言绝句]
只办茶杯与酒尊，山中寒日易黄昏。
今年闰月迟消息，枉费清宵几梦魂。

[五言律诗]
登高唯北望，菊助可□明。
离恨初逢节，贫居只喜晴。
好文时可见，学稼老无成。
莫叹关山阻，何当不阻兵。

[七言律诗]
香积厨边想像中，俨然摇鬣出吴松。
不随红蓼滩头钓，常逐阇梨饭后钟。
尘土几年成涸鲋，风波平地欲成龙。
若教占作维祥梦，忧国书生亦愿丰。

[七言律诗]
希圣平生诗酒豪，居然闭户学孤高。
不知昨夜秋风柳，得似当时春日桃。
别去半年犹旦暮，胸中百痒欠爬搔。
虎溪破戒君须解，已办清诗与浊醪。

[五言绝句]
四脚难移动，一边汗出微。
口中时吐沫，见此莫生疑。

[七言律诗]
漠漠杨花满渡头，东方助我作山游。
凌空地势欲吞海，绕寺渡声长带秋。
远近烟光分岸色，高低塔影浸江流。
栏干倚遍无穷思，频唤吟杯洗□愁。

[七言律诗]
几多风月费招邀，传舍侵寻一载侨。
客久梦魂安澹泊，岁残老态厌喧嚣。
晴空雪片飘梅瓣，冷地春光上柳条。
世事每从儿戏过，门前歌舞又元霄。

[七言绝句]
濑头细草接疎林，恶浪罾船半欲沈。
宿鹭眠洲非旧浦，去年沙觜是江心。

[七言绝句]
禁殿重闱视听危，侧思偏立绛纶垂。
汉乡云断汀洲迥，岭暮猿啼孤月随。

[五言律诗]
东墙才过午，写此此君真。
日翳倐无迹，云开俄有神。
因缘咸自尔，形似竟谁亲。
笔墨有非伪，天公恐笑人。

[七言律诗]
醉别壶中太乙天，寥寥云海已经年。
倦游复索长安米，壮志宁求负郭田。
一岁九迁看布武，千岩万壑莫留连。
同时僚旧重相遇，幸有蓬瀛列二僊。

[五言律诗]
鬬石类岩𪩘，飞流泻潺湲。
远壑簷宇际，孤峦雉堞间。
何必到海岳，境幽机自闲。
兹焉得高趣，高步谢东山。

[七言律诗]
遥思徒驭去江干，道路谁何共险艰。
长使庭闱终日望，不知车马几时还。
伫期笑乐同尘席，应有文章慰病颜。
酒瓮半空为收拾，筮言当见立谈间。

[七言律诗]
新种孤松一尺余，淡烟疏竹便相宜。
闲来且玩凌霜貌，身后谁观合抱时。
冷碧岂容尘染污，贞心宁共草凋衰。
夜深庭际清风起，细韵难教俗耳知。

[七言绝句]
槛有榴花沼有莲，瑶池欢宴晚凉天。
一年一度为重午，此去应须过万年。

[五言律诗]
长夜何时旦，藏修只任真。
惜阴常起早，吹律自生春。
处处闻啼鸟，声声若应人。
日高云散后，方始正衣巾。

[七言绝句]
轻幡袅袅思悠悠，梦破依然到鼎州。
送客各还家里去，青山白骨自风流。

[七言律诗]
老桧长松玉立身，雪摧霜挫不争春。
但须处士杯中物，可用明公壁后人。
自审诗肩无骨相，或称书眼尚精神。
南山射虎非吾事，亦复傍观野水滨。

[七言律诗]
不识威名擅汉廷，云仍今复见材卿。
万家桃李栽培盛，千里妖氛却扫清。
羽扇纶巾聊自适，风声鹤唳已魂惊。
向来雪锷櫜藏地，賸筑诗坛按酒兵。

[七言绝句]
水从洞口泻玻瓈，松桧林中日影低。
胜景略无人避世，始知不是武林溪。

[五言律诗]
暂辞讐校去，未发见新鸿。
路入江波上，人归楚邑东。
山遥晴出树，野极暮连空。
何以念兄弟，应思洁膳同。

[七言绝句]
白雪凝酥点额黄，蔷薇清露湿衣裳。
西风扫尽狂蜂蝶，独伴天边桂子香。

[五言律诗]
初秋风露变，偶出憇庄家。
原稼无全穗，陂荷有晚花。
疎钟逾涧响，微月转林斜。
邻媪头如雪，灯前自绩麻。

[七言绝句]
山如巫峡烟云好，路似嘉祥水木清。
大抵游人总应爱，就中难说是诗情。

[五言律诗]
驱马渡寒流，断涧横荒堡。
槎危欲欹岸，花落多依草。
击汰玩游鯈，倒影看飞鸟。
留连爱芳社，渐下西峰照。

[七言绝句]
湘川洛浦三千里，地角天涯南北遥。
除却同倾百壶外，不愁谁奈两魂销。

[七言绝句]
篮舆兀兀梦初回，怪底幽香触鼻来。
日暮天寒正愁绝，谁家篱落数枝开。

[七言绝句]
禁鼓初闻第一敲，乍看新月出林梢。
谁家宝鉴新磨出，匣小参差盖不交。

[五言律诗]
江来从此合，我上尔东行。
节物惊心地，主人留客情。
雾花摇老眼，霜烛滟深觥。
醉恐清歌断，应须更数声。

[七言律诗]
第一山东逐虏鞍，平淮命作守淮官。
英雄内比黄金贵，死鬭牙穿毒箭寒。
雨洒红刀胡血滴，风披斑甲虎皮干。
功高孤竹今如此，旧恨茫茫沧海宽。

[七言律诗]
遭时何必问功名，自古难将力命争。
万户侯多归世胄，五车书独负家声。
才华汝尚为丞掾，老懒吾今合钓耕。
外物悠悠无得丧，春郊终日待相迎。

[七言律诗]
违离伯氏五年矣，又得春风一纸书。
老去光阴非旧比，闲中滋味是真如。
鸣琴且喜身无恙，著句遥知兴有余。
梦遶齐山堤上路，万花飞树绿扶疎。

[七言律诗]
兵书一箧老无功，故国郊扉在梦中。
藤蔓覆梨张谷暗，草花侵菊庾园空。
朱门迹忝登龙客，白屋心期失马翁。
楚水吴山何处是，北窗残月照屏风。

[五言律诗]
县幽公事稀，庭草是山薇。
足得招棋侣，何妨著道衣。
野泉当案落，汀鹭入衙飞。
寺去东林近，多应隔宿归。

[七言律诗]
凛凛忠言公自持，伪书初赦两淮时。
膝当不为奸雄屈，心亦唯应草木知。
独任安危百年事，宁辜父老一生思。
抗章终有论功日，便到銮坡已恨迟。

[七言律诗]
解装相值得留连，一望江南万里天。
残雪离披山韫玉，新阳杳霭草含烟。
余生不足偿多病，乐事应须委少年。
惟有爱诗心未已，东归与续棣华篇。

[五言绝句]
秋风生夜凉，坏壁吟寒螀。
的的祖师意，明明不覆藏。

[七言律诗]
南荣曝腹饫黄粱，卧看春晖上缥墙。
有位乘轩惭野鹤，出钱邀沐羡山郎。
神交自爱蘧蘧适，怪事非论咄咄狂。
瓠窍不穿樗质散，只应何用是吾乡。

[五言绝句]
入市非求利，过朝不为名。
有时随俗物，相伴且营营。

[七言绝句]
虎穴魔宫阔步挨，毁僧谤佛不安排。
无明三毒令人怕，是我寃家一样乖。

[七言绝句]
池上今宵风月凉，闲教少乐理霓裳。
集仙殿里新词到，便播笙歌作乐章。

[五言律诗]
篱落邻林麓，江湾应霭烟。
乌鸦依野屋，独鹿度平田。
孤阁高竿隔，篮櫺绿柳连。
僧栖心象息，游衍亦夤缘。

[七言律诗]
天边久下紫泥书，日日东津望使车。
最爱小儿骑竹马，也随迓吏过桐庐。
良民吐气心方快，宿弊盘根力为锄。
祗恐声名满朝著，春坊宾客又新除。

[七言律诗]
诗句亲题慰下僚，清心洗尽渴心焦。
云移星月来幽隠，风转英茎下寂寥。
肝胆尘生知几日，齿牙病久起今朝。
篇章尽出樵苏鄙，不识鼇宫路径遥。

[五言绝句]
葳蕤不记名，绝壁挂缕缕。
果否垂衣年，丝麻绩蠭午。

[五言绝句]
绿树连邨暗，黄花出陌稀。
远陂春草绿，犹有水禽飞。

[五言律诗]
初心骥伏坊，活计蚁营房。
家与水云远，春方风月忙。
僧窗熟处稳，儿信狎来香。
去住底须问，悠悠何有乡。

[七言律诗]
麦甑凄凉稻尚青，粒珠乘急价掀腾。
市平本易无千斛，仓籴良艰且五升。
长是信天还自活，未能送鬼任多憎。
回头钟鼓群峰寺，饱饭高眠独有僧。

[五言律诗]
文饶论百揆，豪气阔天宇。
归来坐平泉，草木何足数。
只今和文第，怪石几风雨。
达生要忘累，人取应我与。

[七言绝句]
梅花梦向笛中残，子著深枝一一酸。
肠断来迟双燕子，暗香消歇粉泥干。

[七言绝句]
大通花红叶似青，子黑根白味不辛。
一生长养河次畔，独体结成砂子真。

[五言律诗]
双鬓繙经老，千金食客贫。
由来户外屦，不救甑中尘。
惜此凌云手，终于入幕宾。
何人禅家学，崔篆得崔骃。

[七言绝句]
才晴便是看花时，夜雨何堪带雪吹。
春色更拚过数日，三分余一尚堪追。

[五言律诗]
晚进违前辈，湮才重此州。
绝知他日少，预作百年忧。
樵牧非身致，聪明不我谋。
莫令司马藁，祗候茂陵求。

[五言律诗]
笙歌揭虚阁，帷幕匝春池。
且与民同乐，都忘天一涯。
旧游嗟倏忽，故步喜追随。
陌上人如堵，归鞍莫载驰。

[五言律诗]
汉室有英台，荀家宠俊才。
九卿朝已入，三子暮同来。
不授纶为草，还司鼎用梅。
两京王者宅，驷马日应回。

[七言绝句]
平湖漠漠雨霏霏，压水人家燕子飞。
欲向湖东问春色，杏花无数点征衣。

[七言律诗]
大明宫殿郁苍苍，紫禁龙楼直署香。
九陌华轩争道路，一枝寒玉任烟霜。
须听瑞雪传心语，莫被啼猨续泪行。
共说圣朝容直气，期君新岁奉恩光。

[七言律诗]
犹记当年玉笋班，凛然风采动朝端。
壮怀漫拟麒麟阁，直气曾缨獬豸冠。
太白风姿图像见，卫公英爽梦魂寒。
四州巷哭多遗爱，留取甘棠勿翦残。

[七言绝句]
野水荒山寂寞滨，芳条弄色最关春。
故将明艳凌霜雪，未怕青腰玉女嗔。

[七言律诗]
石壁早闻僧说好，今来偏与我相宜。
有山有水堪吟处，无雨无风见景时。
渔父晚船分浦钓，牧童寒笛倚牛吹。
画人画得从他画，六幅应输八句诗。

[五言律诗]
地大中原接，天低七泽浮。
山川元用武，离乱一登楼。
平远难为画，高寒易得秋。
无言双野鹜，相对抱清愁。

[五言律诗]
邺下杀才子，苍茫冤气凝。
枯杨映漳水，野火上西陵。
马鬣今无所，龙门昔共登。
何人为吊客，唯是有青蝇。

[七言律诗]
衰病龙钟己要扶，谁怜犹作折腰趋。
世无鲁国真男子，心忆高阳旧酒徒。
万里秋风吹鬓发，百年世事叹头颅。
桐江久客无奇句，孤负君王乞左符。

[七言律诗]
险韵廋词费讨论，真持布鼓过雷门。
更看九日台头句，未用三人月下樽。
镜里黄花明白发，海边赤脚踏长鲲。
从来相戒莫打鸭，可打鸳鸯最后孙。

[五言律诗]
睡足犹欹枕，欢沉即掩樽。
风花飞有态，烟絮坠无痕。
野色兼山远，溪流涨雨浑。
渊明有归意，惟是对桐孙。

[五言律诗]
峨冠百草头，意象出其类。
望之似木鸡，正自五官废。
宁须断其尾，无乃假予臂。
可复近幽窗，谈玄有深诣。

[五言律诗]
树底飞红雨，园林一望空。
寂寥春去路，狼籍晓来风。
乱影斜阳里，余香流水中。
可怜衰谢日，不与乍开同。

[七言绝句]
方山百里路崎岖，按部因寻长者庐。
伏虎已归天女去，陇头新见万松株。

[七言律诗]
柳浦重城忝建旟，旧吴星分斗牛墟。
鹫峰遗迹奇难状，大士灵光应不虚。
游伴偶陪宾结驷，肴蔬深愧食无鱼。
高谈终日穷幽赏，俗虑尘襟顿释除。

[七言律诗]
一官又寄汝江头，落魄文园故倦游。
榻上铎声悲破梦，簷边桐叶冷生秋。
暮年作吏宁长策，薄禄縻人尚小留。
晨起凭栏叹衰甚，接䍠纱薄发飕飕。

[七言律诗]
旋移吟榻并池横，欲出柴门复懒行。
树罅忽明知月上，竹梢微动觉风生。
贫无醉日惟坚忍，疾遇凉秋亦渐平。
二尺灯檠元好在，便思相伴听蛩声。

[七言绝句]
小立船头看惠山，山尖半在有无间。
蚕眠未老秧方绿，且放烟云自往还。

[七言绝句]
马上成功不喜文，叔孙绵蕞擅经纶。
诸生可笑贪君赐，便许当时作圣人。

[七言律诗]
数峰雨后蔚蓝青，一水秋来镜面平。
大舶鱼盐通远近，居人菱芡足经营。
云头阙月为谁好，苹末凉风时自生。
老矣宦游无少味，欲寻张翰问莼羮。

[五言律诗]
西去万重山，兹峰独限蛮。
天生贼多计，民頼汝为关。
设险数州地，防危一日间。
守边须以道，绝顶可跻攀。

[七言律诗]
江天暑气自凉清，物候须知一雨成。
松竹健来唯欠语，蕙兰衰去始多情。
他年拟献书空在，此日知机意尽平。
更欲轻桡放烟浪，苇花深处睡秋声。

[五言绝句]
踏曲兴无穷，调同词不同。
愿郎千万寿，长作主人翁。

[五言律诗]
禁门乘晓会，宴豆示慈伸。
激水龙腾久，仪韶鳯降频。
云章流汉筑，衢酒洽尧民。
百辟皆星拱，兢兢奉北辰。

[五言律诗]
双燕初命子，五桃新作花。
王昌是东舍，宋玉次西家。
小小能织绮，时时出浣纱。
亲劳使君问，南陌驻香车。

[七言律诗]
水轩聊得恣吟哦，拂拭衣裳尘土多。
蜀道三千里巇险，宦途五十驿风波。
暂休又作故山梦，闲唱还成劳者歌。
几斗米牵归未得，空怜满眼是烟萝。

[七言绝句]
又见荷开满故园，夙红昨紫俨然存。
画梁飞燕前身赵，曲槛歌鶑阿姊樊。

[七言律诗]
摆落红尘罢作缘，从渠早晚离西天。
何妨展轴卧翘足，未暇随人笑胁肩。
但许南泉到痴钝，莫依投子觅新鲜。
佛魔一扫双无用，陋矣庄生大小年。

[七言律诗]
彭泽西山天秘惜，渊明未敢发幽缄。
始从石尉兼王尉，洗出前岩到后岩。
也只暂时供步履，可能终老卸朝衫。
应须却诵归来句，重把家园草自芟。

[七言绝句]
危岚铁面太岩岩，少憩茅栏石下龛。
壁立晴空几万仞，承天一柱在东南。

[五言律诗]
南开数亩田，妻子共锄耕。
比岁颇丰稔，仰天歌治弘。
忧贫本匪念，忘物自怡情。
遥忆执舆者，问津来上平。

[五言律诗]
赐禊追三日，闻莺啭万年。
恩深重湛露，气暖入非烟。
睿作端知圣，清尊不翅贤。
眼明惊既醉，奎彩下云天。

[七言绝句]
一枝新白破长林，定想霜毫落有神。
䠥𨇨若予将底用，犹堪卧护北潭春。

[五言律诗]
西湖湖外水，汹涌入城流。
比户升高阁，通衢塞大舟。
学泅儿辈喜，绝爨老夫忧。
会见蹄涔涸，鱼虾悔浪游。

[七言绝句]
武皇精魄久仙升，帐殿凄凉烟雾凝。
俱是苍生留不得，鼎湖何异魏西陵。

[七言绝句]
未开口时先分付，拟思量处隔千山。
莫言佛法无多子，未透玄关也大难。

[七言律诗]
浮生分付四休休，自谓眉闲绝点愁。
鹤在鸡群空有志，鸿罹鱼网莫抽头。
妄灾勿药终须喜，坎难维心底用忧。
荣辱两忘饶落魄，何妨痛饮学巢囚。

[七言律诗]
平生所愿识荆州，别乘还容接胜流。
异日崩腾惊海面，新诗清绝似槎头。
常嗟盛事千年隔，谁谓余光一旦收。
便觉诗源得三昧，目中无复有全牛。

[五言律诗]
身去风流在，人难玉石分。
平生才一见，治行已多闻。
更觉知音少，还修地下文。
他年九原泪，仍是两冯君。

[七言律诗]
蓬转生涯四十年，归来华髪旧山川。
惊魂仅免走三穴，情话喜同倾四筵。
醉客毛吞怜海窄，诗翁刀奏失牛全。
锦城不似还家乐，姑置行藏莫问天。

[七言律诗]
浩荡江风动客襟，短亭清晚一登临。
乱霞藏日半天缬，渌水浸空千顷金。
壮志未成游学恨，素交将散别离心。
前山更有难寻景，试为闲来一苦吟。

[七言律诗]
冰薄沙昏短草枯，采香人远隔湘湖。
谁留夜月群仙珮，绝胜秋风九畹图。
白粲铜盘倾沆瀣，清明宝玦破珊瑚。
却怜不得同兰蕙，一识清醒楚大夫。

[七言绝句]
才子风流是当家，曾传旧语到天涯。
文章烂漫铺红锦，合向天边弄彩霞。

[五言律诗]
骤雨落还收，余寒去却留。
飘零梅树底，髣髴杏梢头。
酒有连朝病，诗从一笑求。
平生湖海兴，又复具扁舟。

[七言绝句]
棠阴为政有光晶，号令风行鬼亦惊。
和气发来藏不得，直教丹荔背时生。

[五言律诗]
安稳侵晨发，杭桥薄暮休。
山穷多石峙，渡涉乱川流。
野性安猿马，归心逐鹭鸥。
时平从路险，吾在岂人谋。

[五言绝句]
商气入山园，园花取次妍。
蓼丛迎露重，菊本望秋圆。

[七言绝句]
美人寒甚懒开扉，金作松花插羃䍠。
几度低头疑堕落，青烟已断未消时。

[五言律诗]
赫奕金枝旧，光华玉节新。
鱼轩方税驾，鹤驭已离尘。
百岁虽遗恨，双珠自可人。
通家思往事，老泪一沾巾。

[七言绝句]
消息沈沈当下国，风尘漠漠望中都。
平生铅椠胡尘里，不免从今读误书。

[五言律诗]
为问游春侣，春情何处寻。
花含欲语意，草有鬬生心。
雨频催发色，云轻不作阴。
纵令无月夜，芳兴暗中深。

[七言律诗]
罢趋明圣嬾从知，鹤氅褵褷遂性披。
道有静君堪托迹，诗无贤子拟传谁。
松声白日边行止，日影红霞里梦思。
珍重两篇千里达，去年江上雪飞时。

[七言绝句]
落魄茶陵少见闻，进竿头步与谁言。
明珠打得馿腰折，不信阇梨个样村。

[七言绝句]
寒透重衾可折胶，雨声瑟瑟风飕飕。
安排雪句吟春晓，果见青山尽白头。

[七言绝句]
江湖流落岂关天，禁省相望亦偶然。
等是新年未相见，此身应坐不归田。

[七言绝句]
南北相看一岭分，长怀欲谒武夷君。
个中果隠神仙客，握手交谈迥不群。

[七言律诗]
长须翁卧瓮头春，醉不胜扶绝可人。
琥珀色浓红透肉，珊瑚钩嫩冷生津。
欲酬野句不当价，粘出侯家总是珍。
此法纵传无此料，石桥雪水玉粼粼。

[七言绝句]
乘兴寻僧入翠微，山中无限野蔷薇。
主人不见从谁赏，折得繁枝自插归。

[七言律诗]
南风吹雨下田塍，田父伸眉愿力耕。
麰麦明年应解好，帘栊今夜不胜清。
直须洗尽焦枯意，不厌屡闻飘洒声。
黄卷腐儒何所用，惟将歌咏报升平。

[七言绝句]
见有临终劝念佛，及示尊像令瞻敬。
俾于佛所深归仰，是故得成此光明。

[七言绝句]
船出修门未有诗，直须凤口泛晴溪。
缘何触景方吟得，拙句频年不立题。

[七言绝句]
粪火但知黄独美，银钩那识紫泥新。
尚无心绪收寒涕，岂有工夫问俗人。

[七言绝句]
华池同咽足延年，枵腹新来忽果然。
再遣金罂来入社，不妨朱袖镇当筵。

[七言律诗]
舟在中流进退难，发虽种种此心丹。
死为元亮终书晋，生是留侯本事韩。
贫贱不忧知有道，乱离最幸是无官。
岁寒谁似东篱菊，禁得投簪日日看。

[七言绝句]
自洗苔肤一尺寒，乌菟那复此蹒跚。
不妨为我照毛发，正可与人鉴肺肝。

[七言律诗]
贪生养命事皆同，独坐闲居意颇慵。
入夏驱驰巢树鹊，经春劳役探花蜂。
石炉香尽寒灰薄，铁磬声微古绣浓。
寂寂虚怀无一念，任从苍藓没行踪。

[七言律诗]
层楼一望立斜晖，三两人家出翠微。
浅濑欲流山影去，疏帘不碍月明归。
自来樵钓无荣辱，到底功名有是非。
识得老天穷我意，免教世俗践危机。

[七言绝句]
云生海澨初飞雨，日漏山椒旋作晴。
箬笠芒鞋桥下路，儿童争逐放翁行。

[五言律诗]
骢马五花毛，青云归处高。
霜随驱夏暑，风逐振江涛。
执简皆推直，勤王岂告劳。
帝城谁不恋，回望动离骚。

[七言绝句]
凿破碧云开牖户，花多留得春长久。
种蔬种豆了生涯，心闲只与琴为友。

[七言律诗]
关外车徒籍籍归，章街柳色绿如丝。
薰衣别馆香三日，卜夜重楼烛九枝。
雪市云回翻秘曲，蘅臯波暖寄微辞。
十年酒美俄星弁，肯信尚书对有期。

[七言律诗]
企望隣邦百里赊，一时文物数名家。
惊人议论铿苍佩，落笔词章粲彩霞。
此日相逢真有幸，何年重会恐无涯。
顾余何以为君别，多愧新诗屡拜嘉。

[五言绝句]
密密万山重，一派哀湍泻。
此志入瑶琴，当有知音者。

[七言律诗]
祥烟霭霭拂楼台，庆积玄元节后来。
已向青阳标四序，便从嵩岳应三台。
龟衔玉柄增年筭，鹤舞琼筵献寿杯。
自顾下儒何以祝，柱天功业济时才。

[七言律诗]
胡卿阑热曾鸟寺，刘叟荒凉似鸟窠。
无客嘲雄知免矣，有僧谒愈欲如何。
真禅和子逢场少，会实封人说法多。
若见珍公烦问讯，天寒煨芋肯公么。

[七言绝句]
吴儿心著吴山深，终南满目不自慰。
有时蝉蜕书几边，梦到五湖千里外。

[七言律诗]
促织声中破月悬，水生寒气近湖边。
城头三鼓夜方半，窗下一灯人未眠。
辛苦诗书怜此日，奋飞功业定何年。
太平干禄无他径，只有乡书可荐贤。

[五言律诗]
数题留粉堵，还胜在屏风。
坐读棋慵下，眠看酒恰中。
僧房秋色冷，山驿晚阳红。
更有栖迟句，家徒一亩宫。

[七言律诗]
霜前江水磨碧铜，岸背菱叶翘青虫。
吴郎鬓丝生几缕，不羞月上扶桑东。
羞见清波照人景，去时黑发吹春风。
五年归来妇应喜，从此不问西飞鸿。

[七言律诗]
玉立诸郎总席珍，名登天府早荣亲。
读书闻道超千古，教子如君有几人。
行际风云攀郄桂，先沾雨露及庄椿。
浮山名寿参天翠，长与蓝袍色鬬新。

[五言律诗]
雪中寒力壮，病骨瘦难胜。
温酒拨炉火，题诗敲砚冰。
惊心双白鬓，知我一青灯。
欲误浮生事，思参小大乘。

[七言律诗]
穷儒忧乐与民同，何况朱轮职劝农。
终日虀盐供一饭，几时肤寸冒千峰。
未须丘垤占鸣鹳，只要朝廷起卧龙。
从此滂沱徧枯槁，爱民天子似仁宗。

[七言绝句]
霜台何处得奇葩，分送天津小隠家。
初讶山妻忽惊走，寻常只惯插葵花。

[五言律诗]
八月湖水平，涵虚混太清。
气蒸云梦泽，波撼岳阳城。
欲济无舟楫，端居耻圣明。
坐观垂钓者，空有羡鱼情。

[五言绝句]
虽入秦帝宫，不上秦帝床。
夜夜玉窗里，与他卷衣裳。

[七言律诗]
春云黯黯未成晴，落尽缃桃见紫荆。
薄宦驰驱双鬓改，流年荏苒寸心惊。
幽花映水浅深色，啼鸟穿林高下声。
几许风光欠行乐，夜寒和雨听残更。

[七言律诗]
云间依约起楼台，江上遥观眼豁开。
初谓僧房有钟磬，那知人户半蒿莱。
一生梦幻本如此，过眼浮云安在哉。
独倚斜阳吊今古，乱鸦飞处一舟回。

[七言绝句]
欲颂公侯学鲁人，怕冲大尹罢长吟。
亦知已有长生诀，四益斋中四益箴。

[五言律诗]
南国承欢日，东方候晓时。
那能妒褒姒，祗爱笑唐儿。
宝叶随云髻，珠丝锻履綦。
不知飞燕意，何事苦相疑。

[七言绝句]
短垣疏户略藏遮，翠竹长松夹径斜。
游宦归来四十载，粗成好事一田家。

[七言绝句]
九衢尘里一书生，多达逢时拥斾旌。
醉里眼开金使字，紫旗风动耀天明。

[七言绝句]
春风跃马看花时，肯信秋风鬓易衰。
富贵百年皆长物，老来方悔读书迟。

[七言绝句]
繁香苦爱飘岐路，风雨何须送晚春。
坐久绮霞明落照，屏雷亦解慰游人。

[七言绝句]
鶑语丁宁隔晓窗，露翻红药鬭新粧。
玉笙莫作相思调，犹恐春归得见郎。

[七言绝句]
忆得甲辰重九日，宣和遗恨几番秋。
蒋陵依旧西风在，一度黄花一度愁。

[七言律诗]
江湖郭索草泥行，不料遭人入鼎烹。
勇恃甲戈身莫卫，富藏金玉味还清。
持螯细咀仍三咏，把酒高吟快一生。
鲈脍侯鲭应退舍，算渠只合伴香橙。

[五言律诗]
濯缨须沧浪，弹冠必新沐。
昏昏不可受，皓皓亦易辱。
借令困一尘，未易涴冰玉。
勿从渔父谈，恐自成窘束。

[七言绝句]
鹤骨清寒不受吹，白云侵砚懒题诗。
雨深更觅山寒甚，过了重阳菊未知。

[五言律诗]
可怪子刘子，全家肯见存。
长分夜雨榻，复共草堂樽。
磊落吾何取，笑言君益温。
它时此心在，结草报深恩。

[五言律诗]
如何抛锦帐，莲府对莲峰。
旧有云霞约，暂留鹓鹭踪。
敷溪秋雪岸，树谷夕阳钟。
尽入新吟境，归朝兴莫慵。

[七言绝句]
羽籥既阕干戚陈，八音克谐六变新。
愉贵神兮般以乐，保皇祚兮万斯春。

[七言律诗]
少时妄意学金丹，八十溪头把钓竿。
露湿茭丛姑恶哭，烟深沙渚鹭鸶寒。
登临每叹乾坤大，强健犹应岁月宽。
作意清吟未须厌，如山残稿后人看。

[五言绝句]
马迁法左氏，实录系日月。
孰传经世学，傥可论绝笔。

[五言律诗]
每惜春光去，生憎𫛸鴂鸣。
倦游心易赏，多病戍仍更。
风雨山花过，池塘野水生。
买牛归问舍，此计会应成。

[五言律诗]
未当求致仕，知命已先归。
举案能同寿，如公者亦稀。
庞眉天下老，绿发镜中希。
吕望真堪笑，高年尚钓矶。

[七言律诗]
尧夫非是爱吟诗，诗是尧夫默坐时。
天意教闲须有谓，人心刚动似无知。
烟轻柳叶眉闲皱，露重花枝泪静垂。
应恨尧夫无一语，尧夫非是爱吟诗。

[七言律诗]
别驾归来自赣川，相迎方叹别经年。
为言相国珠玑语，寄问祠庭山泽僊。
妙句耸观亲盥手，满城争玩日骈肩。
退怜母子方偕隠，却恐虚名似此传。

[七言绝句]
纸帐蒲团度厄年，一庵聊可寄深禅。
隔窗要听芭蕉雨，襆被须来对榻眠。

[七言绝句]
为政心闲物自闲，朝看飞鸟暮飞还。
寄书河上神明宰，羡尔城头姑射山。

[七言律诗]
所部虽同邂逅稀，今年差比去年迟。
蓼图犹忆当时玩，菊酒还陪此日持。
衰鬓已斑乌足叹，壮心徒在竟何施。
相逢且尽从容兴，况是终更欲及期。

[五言律诗]
隄上喧丝竹，风流几少年。
衣冠虽较别，山水只如前。
绿柳阴中马，斜阳影里船。
晚云眉一抹，横翠断霞边。

[七言绝句]
远上寒山石径斜，白云生处有人家。
停车坐爱枫林晚，霜叶红于二月花。

[七言绝句]
冰壶潋滟接天浮，月色云光寸寸秋。
不用乘槎厉东海，一江星汉拥行舟。

[五言律诗]
柳门京国道，驱马及春阳。
野火烧枯草，东风动绿芒。
北行连许邓，南去极衡湘。
楚境横天下，怀王信弱王。

[七言律诗]
七尺乌藤挂东壁，春风忽来生两翼。
鞭起飞龙趁不得，洞庭搅碎琉璃碧。
去兮去兮明历历，梅花影里休相觅。
为雨为云自古今，古今寥寥有何极。

[七言绝句]
㬊山北来耸峨峨，汉水东下流滔滔。
开轩直可望百里，最爱此榭凌云高。

[七言绝句]
醺醺终日醉酕醄，一阵西风解浊醪。
归去来辞吟未足，倚门还仰二山高。

[五言律诗]
一日看除目，终年损道心。
山亦冲雪上，诗好带风吟。
野客嫌知印，家人笑买琴。
只应随分过，已是错弥深。

[七言绝句]
春风灯火倾城醉，明月花枝满地寒。
不是陇头新麦绿，田夫未肯远来看。

[七言绝句]
千山环拱号烟村，名曰烟村却不村。
路入清湘徒旅众，坐看扰扰到黄昏。

[五言律诗]
君王宠初歇，弃妾长门宫。
紫殿青苔满，高楼明月空。
夜愁生枕席，春意罢帘栊。
泣尽无人问，容华落镜中。

[七言绝句]
银罂翠筦恰冬时，近腊金门赐口脂。
无数槐笼擎积雪，日华渐上万年枝。

[七言律诗]
二公休致我来归，尽可同裁隠士衣。
此已屡谋登竹所，君其无吝造城扉。
人间厌见手翻覆，乐处但当颐指挥。
凉气一新宜近酒，盍簪莫似向来稀。

[七言绝句]
短桥平水树清深，树外云生漠漠阴。
衣带冠緌半尘土，少凭书几到诗情。

[七言律诗]
金华门外浥京尘，乌石山前结帨巾。
翁壻相看冰映玉，庭闱一笑颊生春。
昔言尔尔嫌随俗，今唤卿卿喜有人。
来岁梦兰叶佳兆，犀钱玉果出娱宾。

[五言绝句]
淅淅风敲韵，亭亭日转阴。
公应喜来此，相得岁寒心。

[五言律诗]
共忆南浮日，登高望若何。
楚田湖草远，江寺海榴多。
载酒寻山宿，思人带雪过。
东西几回别，此会各磋砣。

[七言律诗]
穷寓三年瘴海宾，箪瓢陋巷与谁邻。
维摩示疾原非疾，原宪虽贫岂是贫。
纺妪固尝占异梦，肉芝还已献畸人。
世间出世何由并，一笑荣枯等幻尘。

[七言绝句]
平生爱菊与梅花，菊比渊明梅似逋。
谁知此道今寥落，爱菊爱梅人也无。

[七言绝句]
乳燕双飞莺乱啼，百花如绣照深闺。
新妆对镜知无比，微笑时时出瓠犀。

[五言绝句]
相君有妙理，芳醪正所应。
红粧艳绮席，翠幕张华灯。

[五言律诗]
万里南迁客，辛勤岭路遥。
溪行防水弩，野店避山魈。
瘴海须求药，贪泉莫举瓢。
但能坚志义，白日甚昭昭。

[五言律诗]
埽榻相逢宿，论诗旧梵宫。
磬声迎鼓尽，月色过山穷。
庭簇安禅草，窗飞带火虫。
一宵何惜别，回首隔秋风。

[七言律诗]
底事英人便养高，角鹰放了弃弓刀。
六壬八遁成韬晦，四塞三边娄绎骚。
九十日秋凉气少，一千年事乱时多。
长歌大笑不对饮，奈此水光山色何。

[七言律诗]
岁闰堪怜历候迟，出门惟与野云期。
惊鱼掷上绿荷芰，栖鸟啄余红荔枝。
末路可能长薄命，修途应合有良时。
市头相者休相戏，蹙膝先生半自知。

[五言律诗]
夫子尝招隠，鸡鸣汝上川。
饮徒随手散，诗草任人传。
甥舅元相好，妻儿也可怜。
有魂招不得，呜咽问灵泉。

[七言律诗]
朝阳凤咮更谁同，回首啾啾笑候虫。
洛下二龙闲马吕，建中两豸数邹龚。
呼来伯雅聊排闷，叱去奴星莫送穷。
华发未交衰飒甚，敢鸣破釜答编钟。

[七言绝句]
凫鸥水暖聚圆沙，带雨春湖脉脉斜。
翠线受风遮径柳，燕脂含雨隔篱花。

[七言绝句]
十亩荒园野水边，尽栽梅树不论钱。
珍重木瓢任真率，年年携此醉花前。

[五言律诗]
携手清苕去，高枫丹叶森。
渔樵九锁外，风雨一窗深。
索酒贪山月，添衣怯洞阴。
凤归天柱晓，楼阁有鸣琴。

[七言绝句]
架竹编茅数百家，柴门随分映桃花。
春风不办舒州杓，习惯淮乡木杵茶。

[五言绝句]
莫匪并州者，轻坚耐淬磨。
文通怀内锦，裁割已无多。

[五言律诗]
雨洗山容静，江流塞水通。
征涂万烟树，行色一秋蓬。
黯澹平郊雾，清徐邃谷风。
直须歌缓缓，莫作去怱怱。

[五言律诗]
圣主翔龙日，重煕飨帝时。
笙镛陈备乐，茧栗荐纯牺。
奠彻初燔燎，神归欲受厘。
礼成人共庆，廊庙有宗师。

[五言律诗]
学道非学世，韬精养中和。
纡朱各自贵，谁肯聆商歌。
皦皦大圣心，脗然空自多。
著书后子云，千载应不磨。

[七言律诗]
青蔾香灺掩残书，越绝东南驾隼旟。
紫陌花期经祓禊，清淮潮信待蟾蜍。
鸟声百啭春芳际，蚕候三眠夏叶初。
吴地吟朋如见问，为言江令忆鳀鱼。

[五言律诗]
有酒不谋州，能诗自胜侯。
但须绳系日，安用地埋忧。
射雉侵星出，看花秉烛游。
残春杜陵雨，不恨湿貂裘。

[五言律诗]
万物各有役，无心独浮云。
遂令幽居客，日与山云亲。
植桂比芳操，佩兰思洁身。
何必濯于水，本无缨上尘。

[七言绝句]
甘霖长濑四五尺，宿雾缄山三两重。
慙愧□□□□策，年年来为母浇松。

[七言绝句]
祇许青松约岁寒，姚黄魏紫偶盈盘。
晨粧休插无盐鬓，送与文君卷帐看。

[七言绝句]
婪酣贵宦鲛绡帐，赑屭功名泊浪沙。
谁似朴翁随分过，曹溪水煮赵州茶。

[七言绝句]
堆胜横看白鹭洲，青原稳著钓台幽。
鲁公翰墨师川句，访古何妨与一游。

[五言律诗]
八荒有礼乐，涂民以耳目。
五政不得加，七赋不能育。
古今贵天常，最厌彼婴犊。
嗟哉生不辰，沾顶滋觳觫。

[五言律诗]
环营凿九井，井深泉不竭。
旧甃缺琼瑶，新苔荒岁月。
重吟太白题，兴自柏公发。
我欲唤常娥，团圆伴澄澈。

[七言绝句]
一带波光遶翠屏，森森万木拥幽清。
小臣已作□□想，愿赋中兴颂圣明。

[七言律诗]
新秋过雨月如霜，缓足蓬莱彻上方。
翠木玲珑藏宝界，白烟浓淡锁华堂。
书名越艳谁兴发，角动单于自感伤。
山似卧龙天似水，却疑身在海中央。

[七言律诗]
昔再怀章遂锦游，坏亭曾复此池头。
今归旧里藏衰拙，更葺新堂便燕休。
前槛月波清涨夜，后簷风竹冷吟秋。
伊余本是无机者，因立嘉名近狎鸥。

[七言绝句]
拄杖闲题祖印来，壁间有句试参怀。
从来歌舞新罗袜，不识溪山旧草鞋。

[七言绝句]
遥怜儿女数还期，自秣归骖趁晓鸡。
干鹊有灵烦送喜，马蹄今日踏江西。

[七言绝句]
宜春苑傍夹城东，从驾宫嫔乐亦同。
偶会不须张锦幕，游人已在百花中。

[七言律诗]
万里长江一叶舟，客心萧索已惊秋。
乱霞影照山根寺，落日光翻水面楼。
浅浦耀金知跃鲤，前滩点雪见栖鸥。
少年壮气悲寥廓，未忍沧江下钓钩。

[五言律诗]
断续长门下，清泠逆旅秋。
征夫应待信，寒女不胜愁。
带月飞城上，因风散陌头。
离居偏入听，况复送归舟。

[七言律诗]
春天寒惨欲昏黄，数点霏霏忽绕廊。
城漏暗催相共滴，花尘轻湿乍闻香。
风生水际来将密，雨打帘文洒处光。
独向郡斋心自喜，丰年宜贺侍飞章。

[七言绝句]
圣君尝胆愤艰难，双跸无因日问安。
汉节凋零胡地阔，北州何处是通汗。

[七言律诗]
解缆初离小市门，放篙冲破一谿云。
露萤合散自成阵，水鸟飞鸣如觅群。
枫落荷疏秋渐老，河倾斗转夜将分。
书生老负功名志，醉里长歌强一欣。

[七言绝句]
点铁成金未是灵，若教无铁也难成。
阿谁得似青荷叶，解化清泉作水精。

[七言律诗]
听履辞荣反旧庐，高堂燕坐每申如。
肯随流俗趋邪径，要使吾身宅广居。
告老未能三阅月，趣归已奉十行书。
愿公努力扶皇极，展尽胸中万卷余。

[七言律诗]
一片颓园生谷桑，惟余小圃占秋光。
竹篱蔓引牵牛碧，野菜崇生苦藚黄。
抱叶蝉瘖枯树冷，衔花鹿去古台荒。
兴亡往往关天数，搔首踌躇对夕阳。

[七言绝句]
更无落魄耽杯酒，更莫猖狂爱咏诗。
今日捉将官里去，这回断送老头皮。

[七言绝句]
忆过君家黄堰居，春风杨柳政扶疎。
人生离合自多感，邂逅更当摇落余。

[七言绝句]
爱笋从嗔不出山，看成修影泛微澜。
此君臭味唯风月，底事须除数百竿。

[五言绝句]
君是轻薄子，莫窥君子肠。
且须看雀儿，雀儿衔尔将。

[七言律诗]
缥缈层楼俯洞庭，湖光霁色两澄明。
气蒸云梦浮天白，水合潇湘到底清。
去櫂来樯云共影，断鸿孤鹜笛连声。
望中更觉君山小，一点青螺镜面平。

[七言绝句]
山前抹出连云树，窗外拖来带月枝。
数点塞鸿相伴好，一声羌笛不须吹。

[五言律诗]
良夜岁应足，严风为变春。
遍回寒作暖，通改旧成新。
秀树因馨雨，融冰雨泛苹。
韶光不偏党，积渐煦疲民。

[五言律诗]
每于楼上立，远远望新吴。
春至山疑长，江空雨似无。
怀才人尽爱，多病体常癯。
若治东游策，舟行与子俱。

[七言绝句]
吕氏强梁刘氏危，宫中枕卧复谁知。
酿成外戚中官祸，兴汉已开亡汉基。

[七言律诗]
鹤发垂肩懒著巾，晚凉独步楚江滨。
一帆暝色鸥边雨，数尺筇枝物外身。
习巧未逢医拙手，闻歌先识采莲人。
笑看斥鷃飞翔去，乐处蓬莱便有春。

[五言律诗]
涉泖正清明，淀湖波更平。
雉媒空古迹，鹤唳动乡情。
杨柳家家插，桃花处处生。
青山俄在望，咫尺见吴城。

[七言绝句]
雪如羞明夜方密，风似摆花春更多。
竟日吟诗安用许，今朝止酒奈寒何。

[五言律诗]
石门元不锁，岩屋本无基。
九夏花犹在，千年树倒垂。
僧闲方定起，客到每归迟。
甚欲眠莲叶，沿崖读断碑。

[七言律诗]
烜赫家声四海闻，材猷超绝出凡伦。
清规映物无尘隔，实德临民蒙惠均。
器远自应当要路，政成还合觐严宸。
禁途虚位须贤俊，伫庆登崇宠渥新。

[七言绝句]
桐阴清润雨余天，簷铎揺风破昼眠。
梦到画堂人不见，一双轻燕蹴筝弦。

[七言绝句]
湖上新晴人竞游，幽怀无处领清秋。
夕阳送尽歌船了，始放钟声出寺楼。

[五言律诗]
倚柁西风顺，舟行势若趋。
山平初月蚤，市远晚烟孤。
客况三秋叶，乡心两岸芦。
归期何日稳，趁得菊花无。

[五言绝句]
开口不见齿，伸手不见掌。
夜半忽相逢，葛藤长万丈。

[七言律诗]
老恋明时未拂衣，留行无勇惜君归。
和于朝喜群芳聚，减却春因一片飞。
坝岸柳禁频折否，玄都桃恐再来非。
东皇太乙方行令，寄语封姨且霁威。

[七言绝句]
六月西湖锦绣乡，新诗满眼费平章。
移舟水溅差差绿，吹面轻风与送香。

[五言律诗]
拟续小山吟，庭犀渍弗禁。
再花仍剪剪，十日苦涔涔。
堕砌金难燥，随沟玉不沈。
安知广寒殿，几日扫重阴。

[七言绝句]
庐陵别驾有慈闱，到处官亭见彩衣。
总为青山能送老，不知黄壤却同归。

[五言绝句]
古院枫篁里，寥寥隔市喧。
仙禽发异响，惊起老僧禅。

[五言律诗]
紫陌夜来雨，南山朝下看。
戟枝迎日动，阁影助松寒。
瑞气转绡縠，游光泛波澜。
御沟新柳色，处处拂归鞍。

[七言律诗]
问讯江梅意未回，少林横出不知裁。
争先頼有园夫报，折赠空惊驿使来。
疎影暗香宁是伴，蜡言栀貌未须媒。
主人闻说归朝近，且趁眉间喜色开。

[七言绝句]
荒废人家命蹇迍，行年在坎鬼临身。
烧钱远送他方去，转祸来为五福神。

[七言律诗]
说到神仙事渺茫，寿春亘古此灵场。
松边白隠千年鹤，岭外红拖几夕阳。
霞驭月寒时弄影，斗坛风冷夜闻香。
先生不必真人号，自与乾坤共久长。

[七言绝句]
过往长逢日色稀，雪花如掌扑行衣。
岭头却望人来处，特地身疑是鸟飞。

[七言绝句]
六龙斋洁疑圆坛，百辟奔趋列后先。
华发都人惊未见，一门两使并貂蝉。

[五言律诗]
吉州新置掾，驰驿到条山。
薏苡殊非谤，羊肠未是艰。
自惭多白发，争敢竞朱颜。
若有前生债，今朝不懊还。

[七言绝句]
稻畦新插绿云齐，雨过沟塍水接溪。
到舍妻儿劳勤苦，白醪缸畔醉如泥。

[七言绝句]
素王遗庙屋渠渠，老桧阴浓耀碧虚。
无复升堂闻古乐，尚传开瓮得丹书。

[五言律诗]
上郡连烽火，河阳更羽书。
兵戈连岁扰，老病一身余。
警哨无安枕，忧危有报疏。
名山犹未卜，何处好闲居。

[七言律诗]
翰林清兴满江乡，尤忆梅花趁腊芳。
已写幽屏外桃李，更摅藻思压班扬。
自期造化加先意，岂待婵娟借末光。
幸预樽前此佳赏，还祈手植早飘香。

[五言律诗]
山川围燕坐，日月转庭隅。
般若心常是，如来卧起俱。
多闻成外道，只守即凡夫。
欲听虚空鼓，须弥作鼓桴。

[七言律诗]
隄防兴作几时休，自笑羸骖不少留。
身与春风来郑国，心随汴水到扬州。
无功便合归耕去，有命宁烦枉道求。
白日西沉更回首，问人何处是重楼。

[七言绝句]
六柳先生以道鸣，归家高伴子真耕。
方瞳绿鬓君知否，一片灵台画不成。

[七言绝句]
小破燕支钿早梅，雪云平澹越江迟。
青山岁夜行人少，鸭鸭群飞浅草时。

[七言绝句]
秉烛西园事已非，更堪中酒落花时。
隔帘燕子偏饶舌，不管春愁倦作诗。

[七言绝句]
雨过西风作晚凉，连云老翠出新黄。
清芬一日来天阙，世上龙涎不敢香。

[五言律诗]
浅草时双起，深丛忽独明。
情知晓月淡，意欲照人行。
扇扑高无奈，风斜半欲横。
书帷吾已嬾，不拟著囊盛。

[七言律诗]
小小如巢便称怀，隣无百万买洪崖。
炊云子熟呼仙饷，借雪精游与俗乖。
禅谬分灯传口耳，耕宁合耦外形骸。
田中大义休提掇，定与诸方打不谐。

[七言绝句]
独倚危楼一望长，恼人情处是斜阳。
神州更在斜阳外，纵使无情也断肠。

[七言律诗]
昨者题舆政未成，邻封骑竹已欢迎。
翱翔忽看天边举，来去从教境上争。
玉笥江山应改色，青原风月未忘情。
两邦父老休啼哭，总在甘棠荫里行。

[七言绝句]
山似愁眉烟画翠，月如醉眼晕生红。
鹤雏踏碎芙蓉影，酒思诗情渺碧空。

[七言绝句]
一得无心便道情，六门休歇不劳形。
有缘不是余朋友，无用双眉却弟兄。

[七言绝句]
生涯萧洒似吾庐，人在青山远近居。
泉响风摇苍玉珮，月高云插水晶梳。

[五言绝句]
有意怀男女，无情亦任君。
欲知肠断处，明月照孤坟。

[七言律诗]
水上有车车自翻，悬霤如线垂前轩。
霜蓬已枯不再绿，有客劝我抽其根。
枯根一去紫茸茁，珍重已试幽人言。
纷纷华发何足道，当返六十过去魂。

[七言律诗]
细学梅花落晚风，忽翻柳絮下春空。
家贫无酒愿邻富，官冷有田知岁丰。
夜听枕边飘屋瓦，梦成江上打船篷。
觉来幽鸟语声乐，疑在白鸥寒苇中。

[五言律诗]
紫盖矗天开，更无山并来。
脚飞云外去，眼到海东囘。
长啸落林叶，新题淋壁苔。
兹游亦奇绝，休惜醉徘徊。

[七言律诗]
自恨寻山计苦迟，年过四十始知非。
小轩迎客如招隠，野鸟窥人自识机。
窗外竹深孤鹤下，阶前菊秀晚蜂飞。
老僧战胜长幽寂，瘦骨缘何未肯肥。

[七言律诗]
细读公诗屡绝编，心知妙处口难传。
言言箴儆堪垂世，历历行藏自谱年。
但觉朱弦余倡叹，不烦玉斧更雕镌。
小儒可是通身胆，拟为坡仙注大全。

[五言律诗]
蟠蟀吟空壁，秋深夜渐长。
月华清似水，露气重于霜。
醉后梦难记，兴来诗欲狂。
西风何处笛，唤起客思乡。

[五言律诗]
深冬雷未蛰，雨雹半空飞。
久立怪生眼，回看日变晖。
万松声不出，尺蜃鬣犹威。
僧说分流阔，长年无旱饥。

[七言律诗]
早晚天书下紫泥，如今人物擅三齐。
才华好自銮坡进，诗思休从蝶梦迷。
深院日迟黄鸟啭，长桥风软绿杨低。
春容不用相撩拨，老去心情似木鸡。

[五言律诗]
林花女颊红，春水瓜头绿。
步蹇我三休，来同君一足。
苦嗟所历小，不尽千里目。
暮景向昏鸦，归涂取修竹。

[五言律诗]
草冷霜融晚，天寒日出迟。
乱鸦鸣古柳，独犬吠疎篱。
岁暮方为客，身闲岂有期。
一生村疃里，羡杀牧牛儿。

[七言律诗]
唳鹤啼猿怨满怀，烟葵露槿泪盈腮。
一钩桂月千林黯，半夜松风万壑哀。
不御六龙昌宝祚，遽骖八骏驻瑶台。
小臣泉石膏肓了，无任冰肝玉胆摧。

[五言律诗]
蜀士冠朝士，最谈苏与张。
少公今是似，相国未应亡。
黄阁如寒素，青春已老苍。
新功知更进，余事出文章。

[七言律诗]
孤云踪迹混风尘，蔼蔼阳和满一襟。
招得鸳班同胜赏，肯教牛铎嗣清音。
庵当黛面雪霜峭，洞锁玉台烟雨深。
何日与师携手去，胎仙同看舞琴心。

[七言律诗]
寄隠幽踪何处寻，春风十里薜萝深。
青山不说是非事，黄鸟自赓长短吟。
百折畏途休著脚，十分明月是知心。
不应误放桃花出，惹得渔翁话古今。

[五言律诗]
自喜身无事，闲吟适性情。
欲依芳树歇，更傍小栏行。
地僻疏还往，年高倦送迎。
临轩瞑目坐，神思当时清。

[五言律诗]
游魂自相呌，宁复记前身。
飞过隣家月，声连野路春。
梦边催晓急，愁处送风频。
自有沾花血，相和雨滴新。

[五言律诗]
春鸠与百舌，音响讵同年。
如何一时语，俱得春风怜。
犹知化工意，当春不生蝉。
免教争呌噪，沸渭桃花前。

[七言绝句]
寂寞空山宴坐时，千钧重寄一丝危。
直饶双眼频开合，著处由来不自知。

[七言律诗]
车骑新从梁苑回，履声珮响入中台。
凤池望在终重去，龙节功成且纳来。
金勒最宜乘雪出，玉觞何必待花开。
尚书首唱郎中和，不计官资只计才。

[七言律诗]
琳宫尚记昔年游，扑面杨花晚不收。
自倚钓鱼终悟主，谁知射虎不封侯。
江湖已恨长为客，风雨何须横作秋。
未见故人心已醉，更拚十日为君留。

[五言律诗]
空谷境常寂，幽居趣最真。
蛙鸣聊当乐，花发即为春。
白首惟诗酒，青山自主宾。
惜无骚雅笔，写寄市朝人。

[五言律诗]
太宗罗俊彦，桂玉比光辉。
难得终须得，言归始是归。
风帆天际吼，金鹗月中飞。
五府如交辟，鱼书莫便稀。

[七言绝句]
飘泊天涯不系舟，又还穷腊动离愁。
轩裳琐琐知何者，直自时平未肯休。

[七言律诗]
壮士不同儿女曹，谁云赋性太粗豪。
一编韬略进擒虎，十辖丝纶学钓鼇。
剑口不磨韩信血，鼎心须刮食其膏。
英雄多少不平气，一夜朔风争怒号。

[七言绝句]
三晋峥嵘虎战墟，中涓学语正坑儒。
石家礼法从何出，甲乙诸郎尽鲤趋。

[五言律诗]
五陵豪客多，买酒黄金贱。
醉下酒家楼，美人双翠幰。
挥劒邯郸市，走马梁王苑。
乐事殊未央，年华已云晚。

[七言律诗]
两桨东飞下大梁，樽罍漂泊过重阳。
江湖常恨连年隔，羁旅寜为万里伤。
淮寺月寒芦飏白，楚林霜早菊迎黄。
箧中谏纸余多少，尽写新诗入锦囊。

[五言律诗]
炎赫无逃处，如何得雨来。
云生应有望，风卷又还开。
携簟寻池阁，倾醪注晚杯。
堆盘粲红颗，味不减棱梅。

[五言律诗]
众僧尊夏腊，灵岳遍曾登。
渡水手中杖，行山溪畔藤。
心空默是印，眉白雪为棱。
自得巡方道，栖禅老未能。

[七言绝句]
几重绿树暗罗纨，多少空蒙远近山。
物色联翩吟不断，使君佳句玉连环。

[七言律诗]
椒柏浮觥盘列辛，今年春晚去年春。
五侯门下正多事，九老图中只一人。
健笔横飞鸾体态，童颜长炼鹤精神。
会看天上丝纶下，卫武还朝秉国钧。

[七言律诗]
不爱纷华爱寂寥，松风竹月共萧萧。
因随野鹤过三径，每对江鸥洗一瓢。
无复尘埃沾短褐，尚思烟水泛归桡。
道人肯与羲之友，飞锡重来莫待招。

[七言绝句]
闲寻黑靥猫头笋，自把长镵雪色斤。
恨我家无渭川竹，姓名不载马迁文。

[七言绝句]
钟陵风雪夜将深，坐对寒江独苦吟。
流落天涯谁见问，少卿应识子卿心。

[七言律诗]
大孤溶溶决眼青，小孤江色春冥冥。
隔江淮壖几千里，枯荻萧椮朔风起。
佳人何在遥相望，我无羽翼从君翔。
为君暗整真珠裳，绿蘅翠芷参差香。

[七言律诗]
力犯雷霆众共危，远投魑魅独为宜。
忠州学业真无负，高庙神灵固有知。
自倚圣明容直道，未甘憔悴死荒陲。
满朝卿相多公议，莫把文章作楚辞。

[七言绝句]
文章漫道能吞凤，杯酒何曾解吃鱼。
今日梓州张社会，应须遭这老尚书。

[七言绝句]
似火山榴映小山，繁中能薄艳中闲。
一朵佳人玉钗上，秪疑烧却翠云鬟。

[七言律诗]
漠漠春云晚自生，广寒宫里未为清。
花深曲水潺湲出，柳暗长廊胧𦝰明。
月近频移𫛛鹊影，庭空自乐鸟乌声。
此时欲寄王摩诘，字字烦君子细更。

[五言律诗]
久雨收寒潦，层飔荡薄埃。
鸣蛙鼓吹歇，高雁弟兄来。
食肉嗟谋短，关弓任世猜。
故园三径在，新菊几丛开。

[七言绝句]
潼关杀气渺春阴，渭水泱泱柳色深。
为问草庐人起否，汉家遗老尚讴吟。

[七言律诗]
笑提虹管试春闱，大手何妨小出奇。
龙种嘶鸣喑万马，鹿麑辟易避孤罴。
京城纸贵争传赋，便驿书来賸寄诗。
老友生平识英物，要看修竹拂云枝。

[七言绝句]
笋舆轧轧塞沙黄，赪襜胡儿语隔窗。
且喜纵观临易水，未须枫落赋吴江。

[七言律诗]
香火精勤阅一朞，孤臣无路答鸿私。
衔如已废陈人样，俸比初开小学时。
世上升沉姑付酒，考中功状是吟诗。
五钱买得羊毛笔，自写年劳送有司。

[五言绝句]
安宅旷弗居，浪自分彼己。
傥由恕门归，天下一人耳。

[七言绝句]
闻道全家隐鹿门，竹篱茅屋寄江村。
庞公事业无多子，只有平安遗子孙。

[七言绝句]
未折香枝插鬓鸦，月和疏影上簷牙。
诗人莫作夭桃看，不是玄都观里花。

[五言绝句]
轻素梅留魄，重开六月天。
南人虽惯见，北客但垂涎。

[五言律诗]
古木卧平沙，摧残岁月赊。
有根横水石，无叶拂烟霞。
春至苔为叶，冬来雪作花。
不逢星汉使，谁辨是灵槎。

[五言绝句]
岿然俯溪亭，偃若与舟接。
日涉有初心，风雨或阔蹑。

[七言律诗]
少从客路千波转，老入流年万事疏。
野鹤定知乘宠误，春冰多愧践名虚。
几思汉殿金盘露，恣阅蓬山绿字书。
未报君恩成白髪，翻然江海羡吾庐。

[七言绝句]
一涧寒泉九节菖，酿泉为酒冽仍香。
玉巵捧处慈颜喜，眉寿方岩共久长。

[七言律诗]
华顶西边天姥东，妙莲开阁对群峰。
清含银汉三千界，香透金庭第八重。
画栋有声啼海燕，澄波无影睡天龙。
夜深讲罢何人见，云在青天月在松。

[七言绝句]
缟衣仙子变新装，浅染春前一様黄。
不肯皎然争腊雪，只将孤艳付幽香。

[七言律诗]
刘令兴多常步履，柴桑事少但援琴。
闲招法侣从山寺，每掇幽芳傍竹林。
卷帘只爱荆峰色，入坐偏宜郢客吟。
谁许近来轻印绶，因君昨日悟禅心。

[五言律诗]
独受主恩归，当朝似者稀。
玉壶分御酒，金殿赐春衣。
拂席流莺醉，鸣鞭骏马肥。
满台簪白笔，捧手恋清辉。

[七言律诗]
先生七十已垂车，父子俱荣出帝都。
当世若无知止者，公朝何以励贪夫。
升堂展卷人何在，访竹寻梅色尚臞。
我老自怜生也后，拊编犹得叹前芜。

[五言律诗]
蜗庐四壁空，也过百年中。
葑火朝供爨，芦绵夕御风。
不憎穷有祟，自以放名翁。
但恨村醪薄，衰颜只暂红。

[七言律诗]
滩西地不爱其珍，虎豹文章善自陈。
缥节犹储何尉粉，缃苞不纳庾公尘。
性高霜雪摧难折，气直风雷拔易伸。
寄语箨龙无傲主，主家今有似龙人。

[五言绝句]
姤阴进不已，吾遯其奚言。
阳壮过于泰，□虞羝触藩。

[五言律诗]
树树山矾落，枝枝绕茧开。
论香宁敢辈，取用实能皆。
白屋珍姚魏，朱门贱草莱。
勿嫌卑薄域，解产栋梁才。

[五言律诗]
一溪分百泉，一泉流十家。
恶竹莽连云，古树横带沙。
鱼子戏稻秧，凫雏唼荇花。
信美非故乡，无由寄生涯。

[五言律诗]
小霁卧观书，凉轩夏簟舒。
天青印鸟迹，云黑卷犀渠。
新月来高树，清风转广除。
雨师真解事，一为洗空虚。

[七言绝句]
巫峡江边岁屡更，汉宫日月亦峥嵘。
此身端可清边患，谁惜龙沙以北行。

[七言律诗]
柳凹放出一山来，堂闯秋壶恰剪裁。
门冷和他公事少，吟清添我宦情灰。
非无景物皆天与，只许梅花带雪开。
泉石相辉忻自赏，不知省得几尘埃。

[七言律诗]
摇摇旌旆出洪都，弥望田畴总废墟。
羸马不前身突兀，耕夫相视笑轩渠。
倚松茅屋斜开径，近水人家半卖鱼。
蒲叶向冬犹未割，临风遥忆路温舒。

[七言绝句]
岩有真龙卧未醒，此龙于物本无情。
可能暂起为甘雨，洗我征南十万兵。

[五言律诗]
诗数江西派，禅归岭表宗。
他宁无出手，终莫敢当锋。
欠子广长舌，资吾磊块胸。
打包随牒迹，岂料适相逢。

[七言律诗]
晚入荷华一叶香，羡君归兴满仙乡。
他年上国来须早，今夜中秋别太忙。
虽厌风波同客路，已怜松栢共秋霜。
东来传舍无多地，勤寄新诗莫我忘。

[七言律诗]
青牛宫中青草生，数间老屋徒欹倾。
老人婆娑坐牛背，似怪关尹闻其名。
东来万里西游客，倚遍宫前旧时柏。
巫咸大招不可期，欲向青牛问消息。

[七言律诗]
不忍送君杨柳津，隔江相忆始相亲。
未能款曲论心事，翻似寻常识面人。
一枕落花终夜雨，十年芳草故乡春。
栽松若有青山剩，借结茅庐作近邻。

[七言律诗]
良田一片望无涯，旷古相传佛祖家。
四至町畦谁作伴，中心树子自开华。
示人镰样秋云卷，催牯鞭声春日斜。
收拾归来付耕事，衲僧气味较些些。

[七言绝句]
大道本来无所染，白云那得有心期。
远公独刻莲花漏，犹向空山礼六时。

[七言绝句]
月下来过徴士门，可怜桃李尽能言。
其如苦畏春风暴，可为墙东植绛幡。

[七言绝句]
出处平生岂有心，心忧时事力难任。
饱看鴈荡佳山水，却入江西剑戟林。

[五言绝句]
叶如花傍砌，往事逐浮华。
旧曲惟传恨，人间复见花。

[七言律诗]
截得筼筜冷似龙，翠光横在暑天中。
堪临薤簟闲凭月，好向松窗卧跂风。
持赠敢齐青玉案，醉吟偏称碧荷筒。
添君雅具教多著，为著西斋谱一通。

[五言律诗]
弥月住山家，晴天物色奢。
鶑迁对人语，蜂聚报僧衙。
笋老欲成竹，蕙香开徧花。
清吟无个事，冉冉送春华。

[五言律诗]
寂寂西岩寺，何人访静来。
重寻旧游地，惟有道师梅。
树蠹应留雪，香清不受埃。
可堪玄鬓改，春已隔年催。

[五言绝句]
乡以孝廉举，仙为孝道宗。
谓予言不信，君请问兰公。

[五言律诗]
西南失望郎，天理信茫茫。
豪逸陈惊座，风流马季长。
才宜分竹使，恩不自椒房。
清白今方著，群儿勿谤伤。

[七言绝句]
拨尽琵琶意欲悲，新愁旧梦两依依。
江楼吹笛三更后，细雨灯前醉玉妃。

[五言律诗]
入谷访君来，秋泉已堪涉。
林间人独坐，月下山相接。
重露湿苍苔，明灯照黄叶。
故交一不见，素发何稠叠。

[七言绝句]
吾子沿江千里来，我车不惮陟崔嵬。
永嘉贰政年方壮，未用斑衣学老莱。

[七言绝句]
今日平安出岭时，瘴氛犹觉润征衣。
一条路入江南去，万里人从海上归。

[七言律诗]
卧云衣服半斓斑，吴越烟萝旧往还。
几度看涛罗刹石，经年寻药武夷山。
剃髭刃澁秋窗冷，补衲灯微夜榻闲。
应笑劳生苦多事，槐花时节入秦闗。

[七言律诗]
批凤提鼇间世遭，老臣全未报丝毫。
封还不觉天颜近，劝诵偏知帝学高。
户外昭容犹紫袖，柩前诸后更黄袍。
暮年泪滴藏山稿，畴昔曾经圣笔褒。

[七言绝句]
故眼相看未作疏，平生风味是吾庐。
娉娉袅袅谁家子，浪说倾城总不如。

[七言律诗]
昔自长淮树去帆，今从燕蓟眺东南。
泥沙一命九分九，风雨六年三月三。
地下故人那可作，天涯游子竟何堪。
便从饿死伤迟暮，面对西山已发惭。

[五言律诗]
张氏避毡裘，邢迁来桂州。
买田同族食，作计岂孙谋。
公艺君今是，希文古罕俦。
荆花再连理，萱草更千秋。

[七言律诗]
身世悠悠莫苦营，是他松柏只长青。
宽于茧瓮茨为舍，大似鸡栖草作亭。
虫臂鼠肝元自定，龟毛兔角惯曾听。
胪传天语君须记，第四科名合是丁。

[七言律诗]
厌浥庭柯雨未干，乍晴天气午犹寒。
传来多谢新诗寄，接得翻愁病眼看。
漫想素粧嫌粉涴，须怜青子着枝酸。
和羮有日君知否，老大心肠只自寛。

[七言绝句]
玄英范老闻风起，俱为羊裘一钓丝。
堂扁三贤非本意，何如只号子陵祠。

[七言绝句]
碧玉山中白玉溪，武陵村落午时鸡。
南楼一觉春宵雨，夹路桃花送马蹄。

[七言律诗]
书剑追随徧蜀西，归来窗月听朝鸡。
相期岁晚林中约，忍见佳城石上题。
锦里人稀烟冉冉，横川路迥草萋萋。
黔南愧我催瓜戍，泪落巴山望欲迷。

[七言律诗]
高台今日竟长闲，因想兴亡自惨颜。
四海已归新雨露，六朝空认旧江山。
槎翘独鸟沙汀畔，风遰连樯雪浪间。
好是轮蹄来往便，谁人不向此跻攀。

[七言律诗]
久晴风暖纻溪城，陌上轻埃欲污人。
不惜春泥三日雨，且消乌帽十分尘。
霏微著柳空添色，浩荡欺花便减春。
拟作郊居雌霓赋，故人今日有王筠。

[七言绝句]
簇锦攒花鬬胜游，万人行处最风流。
无端自向春园里，笑摘青梅呌阿侯。

[七言绝句]
谁新白屋当灵鹫，倚汉横霓几栋梁。
因想中原陵寝处，断垣衰草正斜阳。

[七言律诗]
千龄应运叶天人，四海方欣政日新。
忽见九门陈羽卫，犹疑五载欲时巡。
觚棱月暗翔金凤，辇道霜清卧石麟。
白首旧臣瞻画翣，秋风泪洒属车尘。

[五言律诗]
诗人中最屈，无与使君俦。
白发虽求退，明时合见收。
登山犹自健，纵酒可多愁。
好是能骑马，相逢见鄂州。

[七言绝句]
山有浓岚水有氛，非烟非雾亦非云。
北人不识南中瘴，只到龙川指似君。

[七言律诗]
万朵奇云绕屋飞，云心修竹绿猗猗。
孤高不为风霜折，正直只应天地知。
四海久无龙化处，千年几具雁来时。
晋林充隠皆尘土，瞻彼西山我所思。

[七言绝句]
香严童子沈薰鼻，姑射仙人雪作肤。
谁向天涯收落蕊，发君颜色四时朱。

[七言绝句]
画工如山赤墀下，调子之笔丹青匀。
一洗万古空凡马，曹将军外更无人。

[七言律诗]
洲蘂霏红风澹沱，池光铺练月徘徊。
乍惊醉眼生春缬，顿觉诗肠蛰夜雷。
坐看千言供刻烛，自甘百罚耻空罍。
使君处处栽桃李，为报花奴羯鼓催。

[七言绝句]
君家词翰妙天下，虿尾银钩世所藏。
赠我云蓝岂宜辱，强吟春草拾余香。

[五言律诗]
君家池阁静，一到且淹留。
坐听蒹葭雨，如看岛屿秋。
杯盘深有兴，吟笑迥忘忧。
更爱幽奇处，双双下野鸥。

[七言绝句]
腊雪如席麦苗肥，春雨如膏菜苔贱。
宁令前壁打后壁，不将热面塌冷面。

[五言律诗]
天寒聊饮酒，再酌已停觞。
岂不欲酣畅，要使夜腹康。
意得乐有余，偶然不必长。
寄身造化中，勿使天和伤。

[五言律诗]
迎月步秋溪，芦长与树齐。
水光连汉近，夜气压山低。
岸隔呼渔渡，林疏见鸟栖。
酒微风力劲，归袖冷凄凄。

[七言律诗]
庭下幽花羃寒雾，金鸭冷烟无一缕。
从君别妾驾红鸾，望断三山无觅处。
平时曲调休重举，长袖空垂不成舞。
醒眼牵愁送春去，独立残阳与谁语。

[七言律诗]
浚都同聚读书萤，楚岸春风忆送行。
三十年前初识靣，四千里外更关情。
出疆我亦徒劳尔，入仕君今何似生。
旅鴈相逢须一问，要从邮上得新声。

[七言律诗]
江湖流辈互相高，刻楮抟沙漫自劳。
孰肯剖肠湔垢滓，始能落笔近风骚。
通疏障碍河东注，剔抉幽微鬼夜号。
汉魏以来数人耳，曲须和寡始为遭。

[七言绝句]
先春百品避东洄，曾按茶经较胜来。
除却黄家双井白，其余布鼓敢争雷。

[五言律诗]
是处为家得，斯居亦漫成。
西斋便静密，小阁更深明。
送老一床足，遗形百虑轻。
傍人讶幽僻，端可寄余生。

[五言律诗]
士悲此凛秋，而且复季月。
抚世徒纷华，徂年信飘忽。
经行见登临，道旧叹存没。
不知其何心，予怀到明发。

[七言律诗]
一麾聊复散余波，才比淮阴益办多。
千里宣威憺夏日，三年种德敛秋禾。
如纶忽听颁新渥，勿药还欣已旧疴。
却恐九重思治行，蒲轮它日竟如何。

[五言绝句]
芳草遶池绿，天涯人未归。
春来更消瘦，浑欲不胜衣。

[七言绝句]
出得油缸入醤缸，通身是口若为谈。
老拳尚有些筋力，拚命来机为指南。

[七言绝句]
曾逐狂飚取意飞，一时春色便依稀。
旧丛还有香心在，却被西风管领归。

[七言绝句]
饱闻玉树堦庭长，今见凭虚意欲仙。
遣我池塘梦春草，阿连风味剧堪怜。

[五言律诗]
早出城南路，江山总着题。
林高楼似缩，岸远树疑低。
鸜鹆噪乔木，桔橰鸣小畦。
邮亭聊一憩，沽酒夕阳西。

[五言绝句]
桃李宫城近，偏承雨露恩。
至今耕种地，一半作花园。

[七言绝句]
杖头挑取一壶春，要使朱颜日日新。
何必稽山寻贺老，风流俱是谪仙人。

[五言律诗]
日落千山外，悠然一望賖。
黄檀六七里，绿竹两三家。
幽步窥残雪，孤愁入远霞。
今宵何处宿，茆屋有梅花。

[七言律诗]
一想流年百事惊，已抛渔父戴尘缨。
青春背我堂堂去，白发欺人故故生。
道困古来应有分，诗传身后亦何荣。
谁怜合负清朝力，独把风骚破郑声。

[七言律诗]
卷帆倚棹浅河津，忆泛长江步步新。
未免生涯寄风浪，不堪舟楫委埃尘。
往来欲就沙囊堰，深浅时看举策频。
一望云霓百忧集，应思平地隠居人。

[五言律诗]
湖上奇峰积，山中芳树春。
何知绝世境，来遇赏心人。
清旧岩前乐，呦嘤鸟兽驯。
静言观听里，万法自成轮。

[七言律诗]
将名将利已无缘，深隐清溪拟学仙。
绝却腥膻胜服药，断除桮酒合延年。
蜗牛壳漏宁同舍，榆荚花开不是钱。
鸾鹤久从笼槛闭，春风却放纸为鸢。

[七言绝句]
十八年来恨别离，唯同一宿咏新诗。
更相借问诗中语，共说如今胜旧时。

[七言绝句]
出水依稀带露痕，采毫羞涩媿旌能。
细思语不经人道，揖逊安州食蜜僧。

[七言绝句]
仲春之日祀高禖，天仗亲临晓雾开。
坛下百官称贺了，钧天声里带花回。

[七言律诗]
君操笔耒启新畬，耕徧西溪万卷余。
藜杖芒鞋来得得，柳风花雨政疎疎。
是家人物孙如祖，惊代诗文我爱渠。
努力收科无早晚，不须灯下独长嘘。

[七言绝句]
风卷寒云雪压船，楼台隐约隔明烟。
黄庭掩映桃红篆，静看双鹅一水天。

[五言绝句]
夜月透灵犀，寒光吞老蚌。
如是转法轮，平沉乎万象。

[五言律诗]
因识诗情性，为官亦是清。
吉人天不祐，直道世难行。
寄讽曾称菊，思归或上城。
赠余诗一轴，追和隔今生。

[七言绝句]
老可能为竹写真，小坡今与石传神。
山僧自觉菩提长，心境都将付卧轮。

[七言绝句]
何曾一事扰中扃，醉便投床梦亦清。
书卷犹嫌旧时习，未能熟处放教生。

[七言绝句]
百花洲前万柳隄，一川红绿醉春时。
楼台忽断见西爽，鶑燕正深闻子规。

[七言绝句]
暖力回春万木衰，苦心唯有自心知。
水村山磵无人处，月下风前独立时。

[五言律诗]
君来客京洛，奇术世所闻。
人事固倚伏，物情徒纠纷。
衣沾九门雨，梦绕故山云。
饮罢忽东去，浩歌秋日曛。

[七言律诗]
碧树凉生宿雨收，荷花荷叶满汀洲。
登高有酒浑忘醉，慨古无言独倚楼。
宫殿六朝遗古迹，衣冠千古漫荒丘。
太平时节殊风景，山自青青水自流。

[七言绝句]
迦那提婆针投钵，深契无相心解脱。
辨因木耳再来人，巧幻不亏于毫末。

[七言绝句]
陇鴈南飞河水流，秦城千里忍回头。
征行浑与求名背，九月中旬往夏州。

[七言律诗]
诗翁怀抱十分秋，探借重阳作胜游。
莲社政须陶靖节，竹林未羡阮陈留。
逢僧应说无生话，顾我何如不系舟。
明日黄花须斗酒，莫将容易换凉州。

[五言绝句]
裁衣赠所欢，曲领再三安。
欢出无人试，闺中自著看。

[五言律诗]
秋菊由来美，愿言爱者谁。
闻道陶彭泽，嗜彼独孜孜。
嗟嗟兮秋菊，何入渊明思。
我今忽解得，不肯告人知。

[七言绝句]
深情知在霈恩边，肯为闲花醉后颠。
不是看山驻阳朔，即应倚担待长船。

[七言绝句]
佛法徧在一切处，一切处求不可求。
皷腹台前成现句，牧童也解倒骑牛。

[七言律诗]
碧溪流水泛桃花，树绕天台逈不赊。
洞里无尘通客境，人间有路入仙家。
鸡鸣犬吠三山近，草静云和一径斜。
此地不知何处去，暂留琼珮卧烟霞。

[五言律诗]
重阳秋已晚，千里信仍稀。
何处登高望，知君正忆归。
还当采时菊，定未授寒衣。
欲识离居恨，郊园正掩扉。

[七言绝句]
向阳一麓与天齐，鸡犬遥闻只隔溪。
俗客未应容易到，是间唯许羽人栖。

[五言律诗]
佳士欣相识，吟边问姓名。
官为三语掾，诗到五言城。
野客可怜我，故人烦寄声。
白头归故隠，秋后会群英。

[七言律诗]
风撼棠梨对殡宫，中郎谈笑孰形容。
不居上界神仙府，当在补陀孤绝峰。
至论每符磁石铁，长生空问茯苓松。
九原可作还知否，底处返魂香最浓。

[七言绝句]
管城子挟秋霜气，绛县人含松壑风。
不是端溪石居士，分甘弃置一生中。

[五言律诗]
照曜天山外，飞鸦几共过。
微红拂秋汉，片白透长波。
影促寒汀薄，光残古木多。
金霞与云气，散漫复相和。

[七言绝句]
徒向濡须欲受降，英雄才略独无双。
天心不与金陵便，高步何由得渡江。

[五言律诗]
夜色千山白，扁舟独进迟。
乡心共帆急，世路与波随。
性野禽鱼习，官寒故旧知。
江梅如爱客，早放岁寒枝。

[七言绝句]
御园犹自有逋梅，约束游人莫肯开。
听得老兵谈旧事，几年不见翠华来。

[七言绝句]
所性自来非不善，居参豚犬岂人情。
昭昭日月明如镜，瞑目甘心冒昧行。

[七言绝句]
松竹幽禽尺素间，恍然真向雪中看。
动摇已自清风足，何况丹青写岁寒。

[七言绝句]
山扼平湖蓄不东，地分南北指㧑中。
二关形势千年壮，三国英雄一笑空。

[七言绝句]
尽是离宫院中女，苑墙城外冢累累。
少年入内教歌舞，不识君王到老时。

[七言律诗]
乔木相望十里村，百年弦诵化耕耘。
食鱼谁就田文舍，下马先经董相坟。
乌几繙书心自远，红旗赛社酒初醺。
何时结客嘉山路，剥啄敲门却访君。

[七言律诗]
天锡吟笺慰老怀，笔花文藻卷中开。
二分者作有如此，一世之雄安在哉。
疁邑坟荒惟宿草，玉堂人去几秋槐。
诗仙应赴诗家供，一展寒斋定一来。

[七言律诗]
当年笔战共词场，老大聨袪振鹭行。
荐牍北来当玉座，轺车西去拥银章。
潼关晓色云藏市，渭曲春寒菜有霜。
公退登临多绝唱，解因风月记江乡。

[五言律诗]
步陟高高寺，徐行不用扶。
青天晴又雨，山色有还无。
句向闲中觅，茶因醉后呼。
所怀论未足，何乃又征途。

[七言律诗]
背秋新理小园荒，过雨畦丁破块忙。
菜子已抽蝴蝶翅，菊花犹著鬰金裳。
从教芦菔专车大，早觉蔓菁扑鼻香。
宿酒未销羹糁熟，析酲不用柘为浆。

[七言律诗]
日华风蕙正交光，羯末相携籍草塘。
佳酒旋倾醽醁嫩，短船闲弄木兰香。
烟丝鸟拂来萦带，蘂榼人收去约簧。
今日好为联句会，不成刚为欠檀郎。

[七言绝句]
先生诗酒令俱严，一扫哇簧与市帘。
户大才高今吏部，故应笑小更嫌甜。

[五言律诗]
舜欲省蛮陬，南巡非逸游。
九江沉白日，二女泣沧洲。
目极楚云断，恨深湘水流。
至今闻鼓瑟，咽绝不胜愁。

[七言律诗]
胜游自有经年约，佳客难同信步来。
无复风烟翳寒日，渐催花柳映高台。
云光故事空陈迹，玉树遗音失旧哀。
今昔循环等相视，欲寻归路更迟回。

[七言绝句]
南寺桥头缓缓归，却来高阁更迟迟。
水边白鹭双双立，树杪乌鸦个个飞。

[七言绝句]
三足祥乌曾集冠，平生菽水奉亲欢。
从今五鼎应无补，不可奈何君自宽。

[七言绝句]
小窗午热倦如柳，睡起雨来江浪声。
快意百年浑似此，不须浮海觅长生。

[七言绝句]
万石中通一线流，千盘百折过孤舟。
滩头未下人犹笑，下了滩头始觉愁。

[七言绝句]
庄子谈空惠子听，郢人斤斧俟忘形。
莫嗟质丧无知者，对石何妨自说经。

[七言律诗]
不要墙头俗眼看，故开苍藓种檀栾。
虚心得处从天性，劲节知来在岁寒。
叶养风烟夸酒美，枝留冰雪送歌残。
名郎感慕同桑梓，手植依然一亩宽。

[七言律诗]
莫作杨朱泣路岐，此心自被利名移。
车奔宁是驾尼父，舟覆应非载伯夷。
悔吝从来生动后，啸歌元祗在闲时。
可怜秦晋功成者，欲避危机已太迟。

[七言绝句]
鬰鬰蒲茸染水田，渡淮闲寄贾人船。
知师一枕清秋梦，多为林间放鹤天。

[七言律诗]
五管惟潮地接闽，自唐牧守畀名臣。
欲安瘴岭疮痍俗，暂辍天家肺腑亲。
新堞永为州壮观，彩虹忽间海横陈。
皆言明主临轩遣，不是诸公启拟人。

[五言律诗]
江东寻胜日，月幌怕寒侵。
步转屏阴玉，花挑蘂尽金。
区区留客意，的的爱儿心。
有子母不死，因君感更深。

[五言律诗]
忆昨都城见，于今岁月长。
中间各忧患，重对两悲凉。
课最舅材显，诗穷甥鬓苍。
相逢又相别，客路况冰霜。

[七言绝句]
宝剑能神双玉龙，地灵人亦万夫雄。
千年紫气不消歇，吐向笔头生白虹。

[七言绝句]
磬口檀心紫晕重，繁香微泄绣帘风。
照花休用添红烛，却怕轻明暖易融。

[七言绝句]
卿来我已后诸公，颇愿相从缯简中。
岂若吾身得亲见，怪君风味莫之同。

[七言律诗]
是非不到酒樽边，樗散谁呼小谪仙。
天上浮查空有路，人间种秫独无田。
花明绿野吟毫秃，月近青楼饮帽偏。
姓字未劳金简记，圣经方倚大儒传。

[五言律诗]
寒日移阴短，清溪放溜迟。
归田真晚矣，泛宅欲何之。
鸿送天边目，山横雪后眉。
诗中无限兴，一一报公知。

[七言律诗]
重交宁问田安在，急义固于官不知。
膴仕幸多花萼好，幽栖宜与竹林期。
床头周易吾将老，案上楞严晚得师。
此意自应天予后，峄阳未琢长孙枝。

[五言律诗]
立久衣襟润，空中气结成。
光凝兰叶腻，冷逼鹤阴清。
又觉为霜近，犹能向日明。
惟知汉宫内，千尺有金茎。

[七言律诗]
群芳移自岭南州，要使儿童慎厥修。
看取逐时花烂熳，即知当日罪拘留。
黄茅瘴里诚难脱，紫极光中偶见收。
汝辈但将吾作鍳，勿愁忠孝不优游。

[七言绝句]
石国胡儿向碛东，爱吹横笛引秋风。
夜来云雨皆飞尽，月照平沙万里空。

[五言律诗]
秋夜月偏明，西楼独有情。
千家看露湿，万里觉天清。
映水金波动，衔山桂树生。
不知飞鹊意，何用此时惊。

[七言律诗]
拥炉书帙易尘灰，览古临窗独对梅。
未寤径须呼子慎，常奴何得比方回。
虚名到底将安用，能事从来不受催。
似许相过陪客醉，胸中那复有愁堆。

[七言绝句]
不待功成逐赤松，腐儒毕竟若为功。
田园破碎风尘里，肠断当年夜雨舂。

[七言律诗]
满目平原百里赊，寂寥深处见人家。
三间草屋无樵爨，一□□□有野花。
远出小童寻路径，归来老叟带烟霞。
数声起笛寒山暮，光照柴门月满斜。

[七言绝句]
一声警露君能薄，五德司晨我用多。
不会悠悠时俗士，重君轻我意如何。

[五言律诗]
高眠岩野间，至艺敌应难。
诗苦无多首，药灵惟一丸。
引泉鱼落釜，攀果露沾冠。
已得嵇康趣，逢迎事每阑。

[七言律诗]
纷纷议论出多门，安得真儒号缙绅。
名教一宗长有主，中原万里岂无人。
皇王帝伯时虽异，礼乐诗书道自新。
观古事多今可见，不知何者谓经纶。

[七言律诗]
格老辞严趣复新，百篇洗眼尽惊人。
喑呜自是东骚将，潇洒疑非阀阅身。
快甚天星秋炯炯，富于仓廪昔陈陈。
终惭不敌齐呀喊，敢议肴羞与栗榛。

[五言绝句]
旱极望雨意，病危思药心。
人人当此际，不待劝而深。

[七言绝句]
莲叶头巾道样裁，仙桃扇子午时回。
扑蝇堕地犹能旋，闭阁生尘底处来。

[七言律诗]
受命钟材不已凉，未论道德与文章。
晚谋事事成迂叟，羁迹年年是漫郎。
锐意向前旋磨蚁，灰心求退触藩羊。
车中幸有司南柄，试与迷途指大方。

[五言律诗]
落日风雨至，秋天鸿雁初。
离忧不堪比，旅馆复何如。
君又几时去，我知音信疎。
空多箧中赠，长见右军书。

[七言律诗]
高人占断一生闲，长得青山在眼看。
棋子纵横星点乱，琴弦戛击玉声寒。
无心门掩苔三径，观化庭栽竹万竿。
中有玄机人不会，清风明月两丸丹。

[七言绝句]
篮舆直上八重峰，千里秋蟾咫尺中。
寄语尘寰高会者，清光不与世间同。

[五言绝句]
虽入秦帝宫，不上秦帝床。
夜夜玉窗里，与他卷罗裳。

[七言绝句]
不到垂虹十四秋，聊倾巵酒酹沙鸥。
蹄涔一勺闲风月，老眼关河万国愁。

[七言律诗]
倒囊仅得千竿竹，扫地初开一亩宫。
千里故园魂梦里，百年生事寂寥中。
晏家不愿诸侯赐，颜氏终成陋巷风。
洗竹移花吾事了，子孙他日记衰翁。

[五言律诗]
一雨洗觚棱，三川气象清。
林风传颢气，林叶送商声。
忽忽莲生的，看看菊吐英。
太平时里老，何以报虚生。

[七言绝句]
不将朝服换斑衣，正以亲年慰所期。
却恐英名喧众口，未容莱子作儿嬉。

[七言绝句]
折鼎支砖石半欹，拾薪乞米为朝饥。
昏昏一点炊烟里，见我邯郸梦觉时。

[五言律诗]
圆月出山头，七贤林下游。
梢梢寒叶坠，滟滟月波流。
凫鹄共思晓，菰蒲相与秋。
明当此中别，一为望汀洲。

[七言绝句]
拟倩花枝当绮罗，更烦莺作缓声歌。
未残春色犹堪惜，已老周郎奈若何。

[七言绝句]
文集何须较少多，有无相易共渐磨。
宪台清献柳州柳，唐宋人才未易过。

[五言绝句]
南宫吾故人，才名三十年。
江城秋日落，此别意苍然。

[五言绝句]
膏粱道之贼，资财人所奴。
不如贫而乐，客至菜一厨。

[五言绝句]
废砌翳薜荔，枯湖无菰蒲。
老媪饱藁草，愚儒输逋租。

[五言律诗]
玉甃谈仙客，铜台赏魏君。
蜀都宵映火，杞国旦生云。
向日莲花净，含风李树薰。
已开千里国，还聚五星文。

[七言律诗]
江峰映带武夷青，几度携筇此地行。
韵士魁人钟间气，冰翁玉婿并时名。
世方争效十钻巧，渠自不贪三字荣。
料得平章风月暇，家书一阅万金轻。

[五言律诗]
浮邱成一梦，如此哭斯人。
宇宙真如醉，风霆若有神。
涅槃空万劫，悬解总微尘。
有子承千载，堂堂麟笔新。

[七言绝句]
高悬一镜倚天边，要与人间照丑妍。
天怕万形无遁处，故教多缺少团圆。

[七言律诗]
老夫卧稳朝慵起，白屋寒多暖始开。
江鹳巧当幽径浴，邻鸡还过短墙来。
绣衣屡许携家酝，皂盖能忘折野梅。
戏假霜威促山简，须成一醉习池回。

[七言绝句]
参差翠嶂坐中分，断续流泉尽日闻。
何异高唐与巫峡，梦余真复有朝云。

[七言律诗]
两源溪水弄清音，百丈山峰削翠琳。
不顾衣冠当赤日，共看沙砾辨黄金。
自缘世态嫌遗利，岂是吾侪枉用心。
却忆去年并会乐，相逢又得叙离襟。

[五言律诗]
节里听儿辈，杯行话日期。
别来三剥粽，忆著四颁衣。
久病忘前后，斯言果是非。
只疑清夜梦，曾到九门归。

[五言律诗]
新岁才三日，春风便不同。
花前双鬓白，雪后一灯红。
老去心无术，愁来佛亦空。
吾儒真实在，千古获麟翁。

[七言律诗]
蓬壶旧隐已微茫，浪迹红尘乐未央。
纵酒山南千日醉，看花剑外十年狂。
新诗刻烛惊词客，骏马追风戏鞠塲。
要是世间男子事，不宜台省竞飞翔。

[七言绝句]
姓名不欲乐人闻，籍甚公卿举似君。
李白犹将奴力士，薛宣岂敢吏朱云。

[七言律诗]
龙检金壶记子年，寥阳宫殿玉虚前。
三元初识皇文袐，八法争看御墨鲜。
丛简旧藏丹蘂箧，群仙疑近白蛙泉。
隆楼缥缈侵云汉，神物㧑呵卫九天。

[七言律诗]
早岁为儒读国风，夫人高节有谁同。
至今桑梓传家法，便说苹蘩力妇功。
闺内衾裯长自苦，堂前滫瀡得能丰。
欲知淑德碑何在，只听乡人叹息中。

[五言律诗]
孔山民具瞻，位高心愈谦。
待人冬日暖，持己晓霜严。
善类藉培植，贤材无滞淹。
更栽椿百本，岁岁绿阴添。

[七言绝句]
花泾二月桃花发，霞照波心锦裹山。
说与东风直须惜，莫吹一片落人间。

[五言律诗]
草草重阳节，黄花惜未开。
故人犹有酒，行客且衔杯。
日落蛩声苦，云低雁影来。
南山足佳气，独立意徘徊。

[七言律诗]
扣门衲子诵诗声，双脚行纒拄杖轻。
何处参同得消息，便能作句吐新清。
高僧著意游湖海，逐客从谁匿姓名。
试听窟中狮子吼，未应断尽野牛鸣。

[五言律诗]
行行竹间径，时此一登临。
为有凌霄干，长垂满座阴。
海云生远目，山月照闲心。
幸免材为累，无言弃掷深。

[七言律诗]
君行还过永阳郡，忽忆老夫尝赋诗。
庶子泉头纳凉处，醉翁亭上送秋时。
春来猿鸟应思我，别后林泉定付谁。
为语东风木芍药，暮年衰鬓不相宜。

[七言律诗]
偶尔寻幽上翠微，游人啼鸟似前期。
花间行印露沾纸，山下放衙云满旗。
艳艳舞衣朝日处，飘飘商橹落潮时。
传杯且与乘春醉，身世悠然两自遗。

[五言律诗]
奔峭从天拆，悬流赴壑清。
路回穿石细，崖裂与藤争。
花已从南发，人今又北行。
节旄都落尽，奔走愧平生。

[五言绝句]
独倚桄榔树，闲挑荜拨根。
谋生看拙否，送老此蛮村。

[五言绝句]
醉袖起如舞，翩然三岛仙。
约君为石友，伴我傲林泉。

[七言绝句]
兜罗输柳几多绵，独茧抽丝飏远天。
买断残春是榆荚，乱抛无数沈郎钱。

[七言律诗]
睡足蓬窗江月明，濡须浦口片帆轻。
菰蒲两岸长春水，杨柳一村啼晓鶑。
休指山川问今古，且欣时节正蚕耕。
白鸥容与沧波去，应识幽人万里情。

[七言绝句]
二八佳人体似酥，腰间仗劒斩凡夫。
虽然不见人头落，暗里教君骨髓枯。

[七言绝句]
莫问清江与洛阳，山林总是一般香。
两家地占西南胜，可是前人例姓杨。

[五言律诗]
猪吃死人肉，人吃死猪肠。
猪不嫌人臭，人反道猪香。
猪死抛水内，人死掘土藏。
彼此莫相噉，莲花生沸汤。

[七言律诗]
木末鸦啼负郭村，无人白昼掩柴门。
诗来或作破客梦，语妙直堪排帝阍。
抱瘵端如叔夜懒，幽怀思对阮生论。
何时还子读书眼，解脱无根须返元。

[七言绝句]
相逢异县蹉跎意，无复少年容易欢。
桃李美人攀折尽，何如松柏四时寒。

[五言律诗]
奔鲸甫息波，猘子还吠雪。
忧端压不住，耿耿及明发。
师费辄千金，粮储亡三月。
智哉陶士行，先贮头与屑。

[七言律诗]
十载胶庠莫怪穷，旅囊安得有从容。
无钱休欠牛羊债，有酒只将鱼蟹供。
班颔昔尝肥似燕，沈腰今已瘦如蜂。
从今莫恣肥甘口，只撷清蔬祭豢龙。

[五言律诗]
北风吹夏雨，和竹亚南轩。
豆枕欹凉冷，莲峰入梦魂。
窗多斜迸湿，庭徧瀑流痕。
清兴知无限，晴来示一言。

[五言绝句]
沩山水牯牛，禅人聚头咬。
可怜负舂人，唤作岭南獠。

[五言律诗]
邃宇近霄汉，微风摇竹梢。
漏声通五夜，钟韵自三茅。
衣裌偏宜睡，杯单讵用庖。
夙兴那敢后，鸡唱已嘐嘐。

[七言绝句]
金阙真黄入靓妆，仙葩何事到鳣堂。
只缘风雨要人甚，窖取旃林百斛香。

[七言律诗]
伊昔天边望藁砧，天边鱼鴈几浮沉。
机番白苎和愁织，门掩黄花带恨吟。
自古诗人皆浪迹，谁知贤妇有关心。
归来却抱双雏哭，碑刻虽深恨更深。

[七言绝句]
问讯瞿昙老比丘，灵山何似雪山头。
笑翁底事真堪笑，面似靴皮笑未休。

[五言律诗]
长桑晓洞视，五藏无全牛。
赵叟得秘诀，还从方士游。
西过获麟台，为我吊孔丘。
念别复怀古，潸然空泪流。

[七言律诗]
自摩寒镜看头颅，短髪萧萧不受梳。
天地风霜吾辈老，江湖烟雨故人疏。
道穷分命真如纸，世乱功名不要书。
纵有黄金难铸错，一编残易伴犁锄。

[五言绝句]
高深极前临，苍莽接回眺。
齐州景物多，于此领其要。

[七言律诗]
闻说王门久曳裾，余皇曾奉数行书。
柯山倥偬难为客，海岸萧条且屏居。
侯喜不应操耒具，井丹宁肯食葱菹。
扁舟过我非难事，百结心旌待子舒。

[七言绝句]
莫将逆旅视居官，宜作吾家活计看。
墙壁时时为修葺，安知劳苦是平安。

[五言律诗]
古寺深深阴，篮舆得得来。
三休登陇首，百转入岩隈。
乔木千章老，鸣泉万石哀。
无人同此趣，独为少徘徊。

[七言绝句]
关西老将争捐躯，帐下健儿思草枯。
谁能捐粟百万斛，乞与绕树南飞乌。

[五言律诗]
讲读真无敌，忠诚素有孚。
谈经兼体用，论事极精粗。
日已升旸谷，天方冒海隅。
甘盘当保义，岂料岁年徂。

[七言绝句]
姑射仙姿不畏寒，谢家风格鄙铅丹。
谁知檀萼香须里，已有调羹一点酸。

[五言律诗]
诗书谋国体，谈笑却边尘。
已矣今成昔，归来悲故人。
余忠焚谏草，遗恨画麒麟。
禁角闻鼙鼓，能无忆虎臣。

[七言绝句]
一更独坐泪成河，半夜想思愁转多。
左右不闻君语笑，以横只见唱戎歌。

[七言绝句]
彭泽有琴尝无弦，大令旧物惟青毡。
我亦四壁对默坐，中有一床供昼眠。

[五言律诗]
谁记先生事，声名五十年。
素风人不及，阴德世相传。
气与名流合，官随子舍迁。
阖门宾客散，怅望白云天。

[七言律诗]
年年收稻卖江蟹，二月得从何处来。
满腹红膏肥似髓，贮盘青壳大于杯。
定知有口能嘘沫，休信无心便畏雷。
幸与陆机还往熟，每分吴味不嫌猜。

[七言绝句]
湖外西风吹雨丝，半随杨柳拂涟漪。
女郎偷折藕花去，沙上鸳鸯睡不知。

[五言律诗]
客袂只翩翩，家林何处边。
天寒愁远道，木落感衰年。
惨澹渔村日，凄凉鴈渚烟。
秋来更多疾，空有梦归田。

[五言绝句]
鴈侧风前字，烟凝雨后情。
不知谁氏子，持钓立江城。

[七言绝句]
无位真人赤骨律，面门出入有谁知。
太虚元与渠同寿，庚申凭君子细推。

[七言绝句]
忍寒索句踏霜行，刮面风来须结冰。
倦仆触屏呼不应，梅花影下一窗灯。

[五言律诗]
晚崿残霞断，晴空宿霭收。
绿芜天共远，明月水同流。
落叶填秋望，孤碪答旅愁。
提壶伴诗笔，独醉庾公楼。

[五言律诗]
薄命头欲白，频年嫁不成。
秦娥未十五，昨夜事公卿。
岂有机杼力，空传歌舞名。
妾专修妇德，媒氏却相轻。

[七言律诗]
天工著意点酡酥，不与江梅鬭雪肤。
露滴蜂房酿崖蜜，日烘龙脑喷金炉。
万松张盖黄尤好，三峡藏春绿不枯。
题品倘非坡与谷，世人应作小虫呼。

[七言绝句]
萧条冬令侵春晚，淅沥寒声滴夜长。
更事老翁顽到底，每言宜睡好烧香。

[五言律诗]
溪光照秋房，娟然卧流萍。
水仙弄幽姿，寄余汀洲情。
眷怀玉色子，弄波濯尘缨。
夜寒有佳意，属此泠然清。

[七言绝句]
依附宜灵寖陆梁，乘人切忌肆为殃。
不知猫在旁窥伺，才堕其机辄中肠。

[五言律诗]
芿草不停兽，因师山更灵。
村林朝乞食，风雨夜开扃。
井味兼松粉，云根着净瓶。
尘劳如醉梦，对此暂能醒。

[七言绝句]
子厚有溪浑未竹，徽之有竹不能溪。
试问竹溪何所似，风流六逸共标题。

[五言律诗]
元是西天住，飞来莫去休。
未凭仙佛国，好似帝王州。
彼树亦如寄，吾生应更浮。
白猿呼不应，松露滴猕猴。

[五言律诗]
瀑水东南冠，庐山未足论。
飞来长似雨，流处不知源。
洞里龙为宅，溪边石作门。
修行谢康乐，庵有故基存。

[七言绝句]
自说嵇康七不堪，上教持节向江南。
江南父老应相贺，见说清明似晦庵。

[五言律诗]
越冈连越井，越鸟更南飞。
何处鹧鸪啼，夕烟东岭归。
岭外行人少，天涯北客稀。
鹧鸪啼别处，相对泪沾衣。

[七言绝句]
下峡孤舟快似飞，西江归去一天涯。
乡人故眼知君否，功行如今无不为。

[七言绝句]
天人道洽真游降，禅祀功高帝业昌。
迎气东郊风乍暖，受厘中禁日初长。

[七言绝句]
只欲昏昏睡晚晴，惊飞蝴蝶梦难成。
凭谁弹取山禽去，厌听窗前聒聒声。

[五言律诗]
拂晓镮鸣月，迎寒毳拥霞。
众香摩诘饭，五叶祖师花。
托宿林枝俯，分风夕影斜。
前期逢晤赏，持对碧云夸。

[五言律诗]
绝顶高峰上，如何下手栽。
崔嵬出云际，菡萏向天开。
大寂身千劫，浮图雪一桅。
横担楖栗去，曾有几人来。

[七言律诗]
传闻公子降生时，庆罢周正继诞弥。
谁识止戈方黩武，独如好学务求师。
少年已见镃基好，他日应为将相期。
仁者自然天锡寿，若修阴德更何疑。

[七言绝句]
团蒲曲几自支颐，领略江山入座隅。
若使右丞知此画，定当阁笔辋川图。

[七言绝句]
日日危亭凭曲栏，几山苍翠拥烟鬟。
连朝策马冲云去，尽是亭中望处山。

[五言律诗]
百姓被欺屈，三官须为申。
朝朝团坐入，渐渐曲精新。
断榆翻作柳，判鬼却为人。
天子抱冤屈，他于陌上尘。

[七言绝句]
满眼西风忆故庐，亲朋音问久相疏。
年年江上无情雁，只带秋来不带书。

[五言律诗]
县僻人事少，土肥风物殊。
杖刊灵寿木，轮裹溴梁蒲。
竹不减淇水，花仍似洛都。
主公眉雪白，游览未尝扶。

[五言绝句]
良人昨日去，明月又不圆。
别时各有泪，零落青楼前。

[五言律诗]
朔野烟尘起，天军又举戈。
阴风向晚急，杀气入秋多。
树尽禽栖草，冰坚路在河。
汾阳无继者，羌虏肯先和。

[七言绝句]
亭台经雨压尘沙，春近登临意气佳。
更喜轻寒勒成雪，未春先放一城花。

[七言律诗]
晓汲三泉洗砚回，要看奇石立苍苔。
骑馿应为寻诗出，放鹤还知有客来。
一井清寒宜茗饮，千林黄落独梅开。
他时老圃如能学，只乞山中橘本栽。

[五言律诗]
玉匣金为缕，银钩石作铭。
短歌伤薤曲，长暮泣松扃。
事往昏朝雾，人亡折夜星。
忠贤良可惜，图画入丹青。

[五言律诗]
野客本无事，此来非有求。
烦君征乐饯，未免忆山愁。
红烛侵明月，青娥促白头。
童心久已尽，岂为艳歌留。

[七言绝句]
白泽形容玉兔毛，纷纷鼠辈命难逃。
后村诗与涪翁咏，未及崔公一议高。

[七言绝句]
十年闲读古人书，不为山川货可居。
便有风声生屐齿，王侯同在一丘墟。

[七言律诗]
铜狄严扉大帝家，雨回天气湛春华。
墙头落景半规日，楼外余晖几叠霞。
风近天渊闻鬭鸭，烟开宫树见栖鸦。
端门漏密长廓静，时见香英坠砌花。

[七言律诗]
谋国有劳新史在，挂车无第旧乡遥。
睢阳图记光耆彦，华下风烟遂寂寥。
紫气尚劳关吏思，甘棠犹播陜民谣。
莲花峰下仙人掌，高出云端若奉招。

[七言律诗]
长忆初能戴幅巾，仙都门外学游人。
科场未数金门赋，襟袖空余紫陌尘。
平世选贤终法令，暮年如我但寒贫。
惟师不信文章误，只道遭逢有屈伸。

[七言律诗]
蒙氏艺传黄氏子，独闻相继得名高。
锋铓妙夺金鸡距，纤利精分玉兔毫。
濡染只应亲赋咏，风流不称近方刀。
何妨寄我临池兴，忍使江淹役梦劳。

[七言绝句]
红叶飘摇霜露清，去年今日正同行。
夜来似与君相见，明月一窗梅影横。

[五言律诗]
高阁客竟去，小园花乱飞。
参差连曲陌，迢遰送斜晖。
肠断未忍扫，眼穿仍欲归。
芳心向春尽，所得是沾衣。

[七言律诗]
手扶日月补圜穹，锡第庸旌再造功。
乐奏钧天迎骑拥，诗歌湛露晏堂丰。
属车临幸龙颜喜，拔宅飞升帝眷隆。
燕雀非惟依托计，华夷亿万赖帡幪。

[七言律诗]
信陵亭馆接郊畿，幽象遥通晋水祠。
日落高门喧燕雀，风飘大树撼熊罴。
新蒲似笔思投日，芳草如茵忆吐时。
山下祗今黄绢字，泪痕犹堕六州儿。

[七言律诗]
自怜数米续晨炊，饥火空时万想虚。
富贵由来如梦鹿，江湖是处可羹鱼。
风轮岁月催人老，水镜襟怀与世殊。
书信柴胡俱不到，空惭多病马相如。

[五言律诗]
密密梭头事，机丝不挂时。
木鸡啼晓户，石女夜生儿。
已发寒灰焰，难埋古冢碑。
荒郊春草绿，风暖共依依。

[七言律诗]
夷甫诸人骨作尘，至今黄屋尚东巡。
度兵大岘非无策，收泣新亭要有人。
薄酿不浇胸垒块，壮图空负胆轮囷。
危楼插斗山衘月，徙倚长歌一怆神。

[五言律诗]
风骨相期众，才名为底穷。
策虽高似董，位却劣于洪。
没世臣卿少，他年史笔公。
赐诗宸训在，无愧是清忠。

[五言律诗]
自发郎官湖，挂席如江练。
系舟浔阳郭，风涛中夜变。
携孥坐菰蒲，惊叹杂凫鴈。
明当度山椒，聊宽故园眼。

[五言律诗]
良夜如清昼，幽人在小庭。
满空垂列宿，那个是文星。
世界归谁是，心魂向自宁。
何当见尧舜，重为造生灵。

[七言绝句]
薄宦驱人畏简书，金柔暑浊倦征途。
归来有意寻真境，路入仙都不惮迂。

[七言绝句]
江里鲈肥味不膻，江头酒美滑如泉。
长桥为席云为幕，祗欠洪崖笑拍肩。

[七言绝句]
化羽尝闻赴九天，只疑尘世是虚传。
自从一见红儿貌，始信人间有谪仙。

[七言绝句]
当年此树正花开，五马僊郎载酒来。
李白已亡工部死，何人堪伴玉山颓。

[七言绝句]
一夕狂风雨万英，醉扶筇竹踏疏星。
归来衫袖天香冷，一洗人间龙麝腥。

[七言绝句]
空餐无补愧侏儒，茗碗香炉细读书。
还被梅花勾引破，又哦新句步庭除。

[五言律诗]
支枕郁木山，月色莹如洗。
林幽枕席清，景胜魂梦伟。
丁当鸟忽啼，令我惊欲起。
金丹事可期，永愿供薪水。

[七言律诗]
冻云同色坠飞霙，送腊迎春一岁成。
但见红花洗芳面，那闻黄竹度新声。
密移琼室祥光满，倒泻银河白浪平。
已属画师图此景，炎蒸相对卧桃笙。

[七言律诗]
已分酒杯欺浅懦，敢将诗律斗深严。
渔蓑句好应须画，柳絮才高不道盐。
败履尚存东郭足，飞花又舞谪仙檐。
书生事业真堪笑，忍冻孤吟笔退尖。

[五言律诗]
嬖孽开边隙，羌胡恃衅端。
天戈增照耀，国步向平安。
骑吹春容远，孤烽战气残。
妖星稍退舍，便览老怀宽。

[五言律诗]
庭前有奇树，黄鸟巢其枝。
之子不顾返，失此熙春期。
采采未盈掬，夕风已纷披。
路远怅莫致，虽多亦奚为。

[七言律诗]
江亭乘晓阅众芳，春妍景丽草树光。
日消石桂绿岚气，风坠木兰红露浆。
水蒲渐展书带叶，山榴半含琴轸房。
何物春风吹不变，愁人依旧鬓苍苍。

[七言绝句]
万竹林端满树春，畧无一点世间尘。
年年相见年年好，转觉梅花是故人。

[七言律诗]
白玉墀前共得仙，而今邂逅半华颠。
评文我辨异同字，由义君持难易权。
畏简不能成共酌，纾情莫惜寄新篇。
上林春晚归鞭动，意思何如癸巳年。

[五言律诗]
元龙湖海士，参得石头禅。
卓笔翻千偈，住山今十年。
安心一丘壑，过眼几云烟。
莫笑拙庵拙，声名动九天。

[七言绝句]
春寒尽解粟人肤，敢傍吾侪酒盏无。
雨里杏花如半醉，擡头不起索人扶。

[五言律诗]
昔人惆怅处，系马又登临。
旧地烟霞在，多时草木深。
水将空合色，云与我无心。
想见龙山会，良辰亦似今。

[五言律诗]
一来边障地，走马过三秋。
万绪事常扰，九分春又休。
鸎花谁在目，霜雪只侵头。
从得风光住，风光可奈忧。

[七言绝句]
达磨东来不记年，一灯然处百灯然。
愿从清净求明了，应喜晨斋学省缘。

[五言律诗]
共泛楼船去，临流羡送君。
烟中旗不见，风里乐犹闻。
李郭情堪并，荀陈事岂分。
归来溪路上，特地怆离群。

[七言绝句]
刻木牵丝作老翁，鸡皮鹤发与真同。
须臾弄罢寂无事，还似人生一梦中。

[七言绝句]
葛翁求令为丹砂，今我来从海上槎。
秪恐山灵嫌俗驾，未容归客卧烟霞。

[七言律诗]
广寒春雪不能融，留得仙娥素手巾。
白玉加香差可比，冰清乏润远难同。
休将姹女涂丹脸，宜为儒生沃寸衷。
多谢王公情不薄，筠篮特为故人东。

[五言律诗]
江山处处好，落日极登临。
雨续蔬畦润，风吹杮叶阴。
客船频上下，水鸟故浮沈。
尚有南飞雁，丁宁可寄音。

[七言绝句]
照水横横蜀锦囊，年年泽国为谁芳。
朱颜自得西风意，不管清秋昨夜霜。

[七言律诗]
休致衰年暗自惊，闲呼张丈唤殷兄。
马尘往往逢新贵，鸥梦依依忆旧盟。
洛社绘图惭九老，汉庭绵𫈵付诸生。
绣衣御史烦推毂，我有蓑衣永不更。

[七言律诗]
堂堂风骨气如春，衮服貂冠社稷臣。
天上立谈迎白日，握中随物转洪钧。
忽骑箕尾精灵远，长誓山河宠数新。
万里耕桑无一事，三朝功德在生民。

[七言绝句]
客窗孤被探深寒，一梦从来已六年。
独有可人无复见，尊前旋笑尚依然。

[五言律诗]
醉别复几日，登临徧池台。
何时石门路，重有金樽开。
秋波落泗水，海色明徂徕。
飞蓬各自远，且尽手中杯。

[七言绝句]
山行政好又逢溪，况是危峰斗下时。
知与此溪有何隙，遣它不去祗相随。

[五言绝句]
新花红烁烁，旧花满山白。
昔日金张门，狼籍余废宅。

[五言律诗]
夜梦游名山，翠壁开岩扉。
主人喜迎客，剧谈皆造微。
下临万里空，渺渺一鹤飞。
安得弃家去，丹灶常相依。

[七言绝句]
穷檐小市百年州，浅濑平沙万古流。
天运人谋镇如此，晚醺时上驿南楼。

[七言律诗]
绿毛钗动小相思，一唱南轩日午时。
慢靸轻裾行欲近，待调诸曲起来迟。
筵停匕筯无非听，吻带宫商尽是词。
为问倾城年几许，更胜琼树是琼枝。

[五言律诗]
长风天外来，十幅健帆开。
仰首飞云合，牵心翠竹回。
闲观水知性，静与睡为媒。
始觉扬舲快，疲驽亦可哀。

[七言律诗]
其奈鱼虫草木何，诗之机械也无多。
气犹动志平心养，声可成文泛口哦。
玄酒太羹君子淡，蒉桴土鼓圣人和。
鬼神天地与吾一，相感相通岂在他。

[七言绝句]
一洞寒云锁翠虬，水声长遶影边流。
令人坐忆南泉路，满目春山几万秋。

[五言绝句]
云生遮丽月，波动乱游鱼。
凉风便入体，寒气渐钻肤。

[七言绝句]
细雨如尘复似烟，两淮渡口各收船。
南商北贾俱星散，古庙无人烧纸钱。

[七言律诗]
阃歌整暇化清夷，笑把宗师正印提。
绣腑文章开賸馥，锦江桃李烂成蹊。
旌摇蜀水春浮峡，柝静蛮天月满溪。
衣衮归欤近宸极，殊勋嘉叹殿头西。

[七言律诗]
一物其来有一身，一身还有一乾坤。
能知万物备于我，肯把三才别立根。
天向一中分体用，人于心上起经纶。
天人焉有两般义，道不虚行只在人。

[七言律诗]
跋扈骄矜势纠纷，兵威不戢定将焚。
权归宥密消兵衅，力扫欃枪息祲氛。
鸿剑将军休画策，捧觞都护罢论勋。
四方廊庙无余事，咸仰伊周辅圣君。

[七言律诗]
大儒高论本升堂，物外光阴更不忙。
乐预请观同季子，书虽未见属黄香。
正声仍许三人和，古尺应无一黍长。
鹤舞凤仪时莫识，勾陈武帐省中央。

[五言绝句]
九日龙山饮，黄花笑逐臣。
醉看风落帽，舞爱月留人。

[五言律诗]
独爱僧房竹，春来长到池。
云遮皆晃朗，雪压半低垂。
不见侵山叶，空闻拂地枝。
鄙夫今夜兴，唯有子猷知。

[七言绝句]
砚干笔秃墨糊涂，半夜敲门送省符。
掷得么么监岳庙，恰如输了选官图。

[七言律诗]
四十臞仙鬓未班，谭经海上看青山。
曹江虀臼漫难读，禹庙梅梁去自还。
叠嶂晓晴诗笔锐，平湖风定酒船闲。
曾闻百粤多奇士，暇日清游盍叩关。

[七言律诗]
古今通塞莫咨嗟，谩把霜髯敌岁华。
失手已慙蛇有足，用心休为鼠无牙。
九天云净方怜月，一夜风高便厌花。
独倚郡楼人不会，钓舟春浪接平沙。

[七言绝句]
翠屏无路强攀缘，我与枯藤各半仙。
不敢高声天阙近，人间漠漠但寒烟。

[七言律诗]
西畴涤场浄无尘，原头远牧秋草春。
一牛疾行离其群，一牛返顾如怒嗔。
目光炯炯狞而驯，点缀毫末俱逼真。
不颠不狂笔有神，妙哉吾宗散仙人。

[五言律诗]
读书万卷破，转物一机神。
道德欣为御，文章妙斲轮。
圣贤同一处，天地要弥纶。
汗简窥千古，从来只数人。

[七言绝句]
方今天下少贞廉，廉有如公岂暂淹。
见说东皇思柄用，姓名已向玉瓶拈。

[七言绝句]
僚吏相哀白事稀，抱琴时自弄清徽。
何妨共倒樽中渌，不怕鸣驺问道归。

[七言律诗]
有鸟有鸟名俊鹘，鹞小雕痴俊无匹。
雏鸭拂爪血迸天，狡兔中拳头粉骨。
平明度海朝未食，拔上秋空云影没。
瞥然飞下人不知，搅碎荒城魅狐窟。

[五言绝句]
寂寞西州路，凄凉渭阳思。
敢不酷似舅，苍官实临之。

[七言律诗]
多年坐镇翠微西，钟鼓声中好品题。
见大不嫌山寺小，立高应笑世人低。
扫莓苔地皆新筑，倚竹梅云是退栖。
最与老天相狎处，无边风月省提携。

[五言律诗]
曾闻不若见，曾见不如经。
既用身经过，何烦口说行。
改诗知化笔，醒酒识和羹。
料得人间事，无由出此情。

[七言律诗]
了知天意贵生全，南岳夫人奉化权。
当日论功门户重，至今传泽子孙贤。
聊书鬲上三年课，最爱杯中一百篇。
君宠母恩如已报，暮云春树约他年。

[五言律诗]
寺忆新游处，桥怜再渡时。
江山如有待，花柳更无私。
野润烟光薄，沙暄日色迟。
客愁全为减，舍此复何之。

[五言绝句]
倒橐黄金尽，方悲行路难。
桂薪炊玉粒，可是乐长安。

[五言律诗]
风雨纵横至，此非渊明庐。
勉哉风雨操，人品有贤愚。
彼方适云旗，我切畏泥涂。
凄凄向深夜，何处识斗枢。

[五言绝句]
环潭澄晓色，叠嶂照秋影。
幽致欣所逢，纷虑自兹屏。

[七言绝句]
荆卿西去不复返，易水东流无尽期。
落日萧条蓟城北，黄沙白草任风吹。

[七言律诗]
亡羊岐路媿司南，二纪穷通聚散三。
老去何妨从笑傲，病来看欲嬾朝参。
离肠似线常忧断，世态如汤不可探。
珍重加餐省思虑，时时斟酒压山岚。

[五言律诗]
须白面微红，醺醺半醉中。
百年随手过，万事转头空。
卧疾瘦居士，行歌狂老翁。
仍闻好事者，将我画屏风。

[五言律诗]
载贽来相觅，挑灯读失惊。
尊公王逸少，外祖郑康成。
子壮堪传嫡，吾衰浪得名。
江湖有公论，不必问钟嵘。

[七言绝句]
拘尸那城有生灭，我此世界生灭无。
桃红李白花时节，是处江山开画图。

[七言律诗]
欲去相看手重携，寒波芳草助凄迷。
无人传业空多子，有弟持家老得妻。
风雨灯前频入梦，诗文酒后共分题。
孤飞不羡冥鸿举，只羡南归羽翼低。

[七言律诗]
老守平生自误书，人间事事付痴愚。
万缘已息心如石，一点能明腹有珠。
门外设罗祇见雀，溪边买钓学为渔。
生来虽欠封侯骨，未羡凌烟阁上图。

[七言绝句]
旷土茫茫无主名，朱门惟恐籍分明。
老农犹记淳熙事，太息文公志未行。

[七言绝句]
劲气由来不可摧，年年偏向腊前开。
清芬肯为冰霜减，好在含章簷下栽。

[五言律诗]
闻道黄龙戍，频年不解兵。
可怜闺里月，长在汉家营。
少妇今春意，良人昨夜情。
谁能将旗鼓，一为取龙城。

[七言绝句]
木落川空亦大奇，坐中亡酒客须追。
非渠江汉孟东野，孤我南山韩退之。

[五言律诗]
连蹇成遗老，才闻直禁林。
是非终不屈，进退了无心。
万事邯郸梦，千秋正始音。
心知公不朽，𫕥涕自难禁。

[七言绝句]
自有闲花一面春，脸檀眉黛一时新。
殷勤为报梁家妇，休把啼妆赚后人。

[七言绝句]
眺望云岩每惜归，溶溶溪练照斜晖。
双凫容与还如我，因恋沧洲更不飞。

[七言绝句]
春色撩人不奈渠，红尘无处可飞凫。
悬知桃李付流水，来看垂杨十万株。

[七言绝句]
金玉谁人咏德音，太平无象属人心。
日高初散露门讲，天上五云宫殿深。

[五言律诗]
羸卧承新命，优容获所安。
遣儿迎贺客，无力拂尘冠。
偃仰晴轩暖，支离晓镜寒。
那堪报恩去，感激对衰兰。

[七言律诗]
寺外青骢拥月题，寺中笑语逐云低。
不知春色老不老，来访禅林西复西。
心地虚明簷外竹，舌声长广眼前溪。
幽寻寓我清凉境，何必羁愁念故栖。

[七言绝句]
无复春风绿髪前，索花共笑过年年。
只今老境花无赖，媒蘖幽人作醉眠。

[五言律诗]
众生发大愿，□□□□□。
□□在前亡，论时依大道。
病得子孙扶，□□□□□。
□□□□□，□须更懊恼。

[七言绝句]
城郭千家一弹丸，蜀冈拥肿作蛇蟠。
眼前不道无苍翠，偷得钟山隔水看。

[五言律诗]
爱酒时称僻，高情自不凡。
向人方白眼，违俗有青岩。
云际开三径，烟中挂一帆。
相期同岁晚，闲兴与松杉。

[七言律诗]
锦袍日暖耀冰蚕，上客陪游酒半酣。
笑拂吟鞭邀好兴，醉欹乌帽逞雄谈。
楼前弱柳摇金缕，林外遥山隔翠岚。
正是太平行乐处，春风花下且停骖。

[七言律诗]
日月驱车及莽苍，今朝一眼楚山长。
共看社燕将鶵急，谁见秋鸿刷羽光。
晚渡河流皆倒影，夜题驲壁作斜行。
道边草木应相笑，解笑年来为底忙。

[五言绝句]
韭苗香煮餠，野老不知春。
看镜道如咫，倚楼梅照人。

[五言律诗]
种花邀青春，种柏要晏岁。
乃知风露前，已辨雪霜势。
时俗爱芳菲，不妨鸣𫛸䳏。
他年都门归，宁昧始终计。

[五言律诗]
归马系庭柏，张灯开酒樽。
留连遥夜饮，款曲故人言。
清笑非无适，长歌未觉喧。
它时相望意，雪屋倚云根。

[五言绝句]
胡乱三十年，不曾少盐酱。
江西马大师，南岳让和尚。

[七言绝句]
蒲团安坐地炉温，无位真人出面门。
世上不知何岁月，断钟残角送黄昏。

[七言绝句]
水竹郊园占洛畿，私书素友约忘机。
公今已为苍生出，虽有云山那得归。

[五言律诗]
千金人所重，一物人所轻。
君子欲自尊，接物以至诚。
行谊金石固，笑语箫韵声。
群居自耸畏，暴慢何由形。

[七言律诗]
天边愁绪细如毛，眼底诗情付浊醪。
张许忠魂空日月，邹枚乐事委蓬蒿。
积成乡思心频折，送尽年华首重搔。
杜子南宾犹此日，主人恩意觉徒劳。

[五言律诗]
道大谁能与，才难圣所叹。
浮云虽𫏐掩，宝气不终蟠。
走卒称司马，苍生起谢安。
纵无临贺送，当有翰林观。

[七言绝句]
道上东风掠面轻，一犁雨足得新晴。
草头蛱蝶自由舞，林下𫛵鸼相对鸣。

[七言绝句]
夜静无风水自波，隔江灯火数陵坡。
消樽不属今宵事，奈此一江明月何。

[七言绝句]
溪桥野店梅都绽，此地冬深尚未寒。
寄语梅花且宁奈，枝头无雪不堪看。

[五言绝句]
乱石披浅流，水纹如绀发。
驰晖忽西没，林光相映发。

[五言律诗]
江上秋阴合，柯山晓雨来。
貂裘欲辞箧，纨扇已生埃。
落叶湿相藉，晚花寒未开。
殷勤探黄菊，九日泛清杯。

[七言律诗]
纻罗山头浣纱余，酥胸娇拥颦不舒。
高轩直盖填寒闾，东家少妇羞弗如。
越宫选进吴王侧，光照姑苏春夺色。
鸱夷心痛痛更深，亦自颦眉但忧国。

[七言律诗]
燕台下榻玉为人，月桂曾输次第春。
几日酬恩坐炎瘴，九秋高驾拂星辰。
汉庭凤进鹓行喜，隋国珠还水府贫。
多少嘉谟奏风俗，斗牛孤剑在平津。

[七言绝句]
水浸秋空夜色晴，柳根三五钓船轻。
不知长笛在何处，忽趁月明吹一声。

[七言绝句]
弛担披襟岸帻斜，庭阴雅称酌流霞。
三槐只许三公面，作记名堂有几家。

[七言律诗]
派溪有水碧无瑕，结屋临溪钓隠家。
穉子敲针依柳树，扁舟罢钓泊芦花。
子陵辞汉千年远，尚父归周两鬓华。
祇恐客星难障掩，一竿未足了生涯。

[七言绝句]
欲把枯肠尽底倾，出门不觉又叮咛。
劝君及早回头去，莫待春风柳眼青。

[七言绝句]
曲径萦纡入翠林，无人风自落来禽。
山中不记今为晋，一刻清闲直万金。

[七言绝句]
车轻马稳辔衔坚，但有蚊蝱喜扑缘。
截断口前君莫问，人间差乐胜巢仙。

[七言律诗]
蒋山南望近西坊，亭馆依然锁院墙。
天子未尝过细柳，将军寻已戍炖煌。
敧倾怪石山无色，零落圆荷水不香。
为将为儒皆寂寞，门前愁杀马中郎。

[五言绝句]
浴种宜蚕事，修禖尽燕祠。
资生迎木正，蕃衍纳春祺。

[五言律诗]
籍甚吾年友，彭州誉正驰。
那因困虚额，遽欲丐真祠。
勿谓徒劳耳，终须日教之。
家传治称最，自有九重知。

[五言律诗]
久嗟三峡客，再与暮春期。
百舌欲无语，繁花能几时。
谷虚云气薄，波乱日华迟。
战伐何由定，哀伤不在兹。

[七言绝句]
熙宁事作崇宁样，嘉祐政为元祐师。
但得至诚行号令，坐令风俗似当时。

[五言律诗]
痛遭圆悟手，悔上毒龙冈。
义断生难续，冤深死弗忘。
出言非动口，验贼不须赃。
火后红莲舌，堂堂现广长。

[七言律诗]
蹑𪨗担簦不厌频，治安有策上严宸。
朝为逆旅马助教，暮作南昌梅子真。
岂是天教亡寸禄，祇应身欲到三神。
从今遂泯凌云气，挂剑寒松泪满巾。

[五言绝句]
闲花淡心事，不作春风妍。
野竹三五枝，引凉吹昼眠。

[五言律诗]
松下草不殖，豪家多不仁。
惟君淡于水，与物静为春。
多为流涕者，应无切齿人。
墓前有梧槚，那复见荆榛。

[七言绝句]
道人心与物俱化，对景无思诗自成。
诗句自然明造化，诗成造化寂无声。

[七言绝句]
壮岁经春在醉乡，老来数酌不禁当。
正须独倚蒲团坐，领略明窗半篆香。

[七言绝句]
书林追慕紫阳翁，出入尝沾教雨中。
缅仰高山难企及，大开茅塞迳能通。

[五言律诗]
时去亦可惜，浩然若沧溟。
平生穷古学，老大困新经。
君抱松竹操，余无龟筮灵。
相看故眼在，惟有遥山青。

[七言绝句]
二祖当年立少林，满庭积雪到腰深。
叉手当胸无一事，不求不觅不安心。

[五言绝句]
芸禾雨苦连，草秽何能蠲。
借问司农者，俱云不得天。

[七言绝句]
萧萧冷木噪寒鸦，未有春风发柳芽。
应为亭边无锦绣，天公散水自成花。

[七言律诗]
身健官闲荷主恩，萧然不异在家园。
一池新墨生吟思，半篆残香入梦魂。
旧友无书知独冷，小儿有命会孤𬸣。
藜羹粗足余何事，钟动三茅又敛昏。

[七言绝句]
村北村南几往回，云中咫尺见崔嵬。
今时不似维摩诘，指掌能移妙喜来。

[五言律诗]
解襟游胜地，披云促宴筵。
清文振笔妙，高论写言泉。
冻柳含风落，寒梅照日鲜。
骊歌虽欲奏，归驾且留连。

[七言绝句]
将军弓力今羊侃，病渴归来似长卿。
抹羽尚堪支十槊，忆看衔尾饿鸱鸣。

[七言律诗]
客氊静拥炉煴坐，恍惚神游篁㟳山。
岩路依依寻曲折，石泉历历记潺湲。
药畦道者多慵灌，花蔓猕猴定恣攀。
今夜山寒松子落，居人应合梦吾还。

[七言绝句]
莫管他，莫管他，终日痴憨筭海沙。
要识本来真面目，便是祖师一木叉。

[五言律诗]
淡交异甘醴，云雨相覆翻。
二者固殊辙，终当戒多言。
所遇既混殽，所防难每存。
怀哉古之人，闭门或逾垣。

[七言律诗]
榆荚纷纷掷乱钱，柳花相扑辊新绵。
一年寂寞频来地，三月芳菲已过天。
树密只喧闲鸟雀，台高犹得好山川。
病夫不饮时如此，徒有诗情益自然。

[七言绝句]
试问同参参底事，华亭秋晚水如天。
离钩三寸无人会，风起芦花落钓船。

[五言律诗]
谁作东州客，支公合往还。
想无诗外事，聊辍定中闲。
拂石须相憩，留云欲共攀。
为寻梅发处，先过向南山。

[五言律诗]
清沚双㶉𫛶，前年海上雏。
今年恋洲屿，思若在江湖。
欲起摇荷盖，闲飞溅水珠。
不能常泛泛，惟作逐波凫。

[五言律诗]
南浦回春棹，东城掩暮扉。
儿修鸡栅了，女挈菜篮归。
风力虽欺酒，花香尚染衣。
衰翁牢守舍，肠断钓鱼矶。

[七言绝句]
不见如来开秘诀，过现未来冤重叠。
罪性如空法亦然，罪法俱忘心莹彻。

[七言律诗]
吴楚相望信不通，谩凭双眼送归鸿。
岂知留落江湖外，又得从容笑语同。
賸把诗篇摅别恨，莫辜杯酒对秋风。
明朝径问吴松路，恨不与君俱短篷。

[五言律诗]
何处难忘酒，天涯话旧情。
青云俱不达，白发递相惊。
二十年前别，三千里外行。
此时无一醆，何以叙平生。

[五言律诗]
洲渚但明月，人烟如晓星。
春泥才故里，秋水又浮萍。
衣破披蓑冷，厨空煮草腥。
抱儿含笑语，衣里麦青青。

[五言律诗]
晓市众果集，枇杷盛满箱。
梅施一点赤，杏染十分黄。
青李不待暑，木瓜宁论霜。
年华缘底事，亦趁贩夫忙。

[七言律诗]
山中老子一间屋，屋后秦人五大夫。
丘壑得专闲日月，衣冠甚伟古眉须。
计今当是百年物，著我添成六老图。
已有茯苓巢可俯，待烹石鼎疗诗癯。

[七言绝句]
笔力潜窥大小苏，诗传诸老定嚱吁。
从今订价连城重，政使群儿有善诬。

[五言律诗]
残经闲竹几，瀹茗供花瓷。
法窟寂无语，禅容晚带饥。
虫萦道子画，蛩响外孙碑。
风定闻疎磬，玄关却自知。

[七言绝句]
溪中士女出笆篱，溪上鸳鸯避画旗。
何处人间似仙境，春山携妓采茶时。

[七言律诗]
早从微宦去田庐，惭愧英游许并居。
拙计自怜嵇叔懒，暮年空悔子公书。
归寻松竹开幽径，坐看牛羊下夕墟。
已把经纶付王导，不妨𦈌布制襟裾。

[五言律诗]
至友惜分飞，嘹嘹雁独知。
想斟新社酒，多读盛唐诗。
白发愁何虑，清贫久却宜。
曾观时事否，又是一盘棋。

[七言绝句]
柳条拂地不须折，松树披云从更长。
藤花欲暗藏猱子，柏叶初齐养麝香。

[七言绝句]
猿惊鹤怨不知处，虎据龙蟠空见山。
芳草路随流水远，老僧心共白云闲。

[五言绝句]
一见先师后，堪悲复堪笑。
为问何以然，八十重年少。

[七言律诗]
四个老儿三百岁，当时此会已难伦。
如今白发游河叟，半是清朝解绶人。
喜向园林同燕集，更缘樽酒长精神。
欢言预有伊川约，好作元丰第四春。

[七言律诗]
春云阴阴雪欲落，东风和冷惊帘幙。
渐看远水绿生漪，未放小桃红入萼。
佳人瘦尽雪肤肌，眉敛春愁知为谁。
深院无人剪刀响，应将白纻作春衣。

[七言绝句]
汉主承干帝道光，天家花烛宴昭阳。
六衣盛礼如金屋，彩笔分题似柏梁。

[七言律诗]
董晁大策无今古，曾据龙头拜未央。
天府带颁腰觉重，露门茗赐齿余香。
麻词一扫千言就，玉节三持万里强。
自是中朝人第一，更将威信憺要荒。

[七言绝句]
衲衣下事火烧山，腊月家贫彻骨寒。
堪笑连延曾未息，眉毛焦赤面皮干。

[七言绝句]
雾合深林晓到迟，树摇宿雨讶晴曦。
不知客里何迁次，一似山中初起时。

[五言律诗]
治世舒长日，田家事力苏。
干戈久不识，箫鼓共为娱。
浊酒行无算，酡颜倒更扶。
将求太平象，此是太平图。

[五言律诗]
吾祖道何光，二南分一方。
开周为太保，封陕辅成王。
岁月装辽邈，山川造渺茫。
世孙虽不肖，犹解忆甘棠。

[五言律诗]
一见如畴昔，人文两崛奇。
豪来无一世，狂发有千诗。
浩然乾坤塞，修名台省知。
就寻一勺水，神物自应移。

[五言律诗]
朱门金叵罗，九酝葡萄春。
酌贵不酌贱，酌富不酌贫。
君家破茅屋，飘摇河水滨。
中有一樽渌，醉尽天下人。

[五言律诗]
炎威不可度，永昼坐南轩。
蚁过闲占雨，蝇来自厌樊。
林披众果熟，池静数荷翻。
早晚鞲鹰习，乘秋击迥原。

[七言绝句]
台前流水眼波明，台上闲云鬓叶轻。
莫把姑苏远相比，不曾亡国只倾城。

[五言律诗]
益遣归心快，愁霖喜乍晴。
树阴迎马合，波影照人清。
不见云山路，时闻樵斧声。
暮云偏有意，相伴隔溪行。

[五言律诗]
东溪有人豪，调古谁能续。
我来荐芳馨，黄花清可掬。
想公怜世人，翻覆变凉燠。
至今嫉邪书，字字凛寒玉。

[五言绝句]
兴化打克宾，猛虎蓦腰骑。
养子不及父，家门一世衰。

[七言绝句]
世界无人作不成，几多奸宄暗经营。
寒来暑往痴迷过，消长盈虚理乱生。

[七言绝句]
士女梅花插满头，一川人日恣嬉游。
贤侯可是知民意，特地江干驻碧油。

[七言律诗]
湖上霜高水落时，一藤信步出寻诗。
妄夸强健真堪笑，唤作清闲亦自欺。
西埭又随牛迹去，东村常望鹳巢知。
渔翁留客频辞谢，鸡瘦难烹酒味漓。

[七言绝句]
易外家风未兆时，三更黑马上乌鸡。
而今拨转机轮也，刹刹尘尘更是谁。

[五言律诗]
长作汤村梦，今来免所思。
丹灵年命永，琴裂壁风吹。
开户秋花发，终经午饭迟。
岳阳何日去，后集要君诗。

[七言律诗]
一丈红蔷拥翠筠，罗窗不识绕街尘。
峡中寻觅长逢雨，月里依稀更有人。
虚为错刀留远客，枉缘书札损文鳞。
遥知小阁还斜照，羡杀乌龙卧锦茵。

[七言律诗]
九苞仙瑞曜垂衣，一品高标百辟师。
魏相十思常自切，曹溪一句几生知。
久交玉帐虽难别，须佐金轮去已迟。
唯杜荆州最惆怅，柳门回首落花时。

[五言律诗]
平野俄空阔，遥山且有无。
斜阳对扪虱，暝树忽啼乌。
老去犹羁旅，生平颇壮图。
田翁诧丰岁，不拟话为儒。

[七言绝句]
六代初终几变迁，孙陵无树起寒烟。
青蚨细薄如榆荚，犹是当年买笑钱。

[七言绝句]
飞玉堆寒二丈过，杜门僵卧养天和。
不愁屋外六花大，但觉胸中清气多。

[七言绝句]
杖头高挂百青铜，小立旗亭满袖风。
莫笑村醪薄无力，衰颜也得暂时红。

[七言律诗]
病余无绪可从容，健羡人能下上同。
秋冷芙蓉才弄日，晴烘岩桂又吹风。
枯荣车马留还去，喧寂壶觞散复空。
老意苦心徒漫与，玉溪云薄有来鸿。

[五言律诗]
寂寞城西寺，重来已素秋。
未霜芳草合，欲雨暮云稠。
浊酒羸方戒，新诗困复休。
翩然会心处，烟径有归牛。

[五言律诗]
尧心知稼穑，精意遶山川。
风雨神祇应，笙镛诏命传。
沐兰秪扫地，酌桂伫灵仙。
拂雾陈金策，焚香拜玉筵。

[七言绝句]
小园邈在古城阴，为爱寒葩杖屦寻。
却笑含章簷下客，对花熟睡亦何心。

[七言律诗]
僊人白日上青冥，千载如闻月下笙。
南北万山俱在下，中间一水独穿城。
江西个是绝奇处，天下几多虚得名。
滕阁孤台非不好，祇缘犹带市朝声。

[七言绝句]
造物工夫拙剪裁，群芳各自得春开。
梨花嫁与东风去，随后荼䕷作媵来。

[七言绝句]
道途奔走固然非，闲坐真空度岁时。
谁解胸中无窒碍，两随造化不相讥。

[七言绝句]
周郎折简应难致，退叟高骞招不来。
石上留题有神护，不教雨渍长苍苔。

[七言律诗]
纤纤杨叶舞修眉，珍重烟光惹客衣。
碧杏梢头鶑百啭，黄茅簷外燕双飞。
自谙渔父醒犹醉，莫怨刘郎去又归。
今日正南驱马首，未饶阴藿向阳晖。

[五言律诗]
草树随时长，城春雨易蒸。
闲人来入市，官舍却逢僧。
觌面非竿木，何心是葛藤。
吃茶看洗钵，忘却老昏瞢。

[七言绝句]
淮淝两水不相通，隔岸临流望向东。
千颗泪珠无寄处，一时弹与渡前风。

[七言律诗]
家在春风住二年，借侯无路意凄然。
到来不饮官中水，归去难谋郭外田。
灯远村民多点塔，担轻津吏易排船。
壶公亦似追程送，青过囊山古寺前。

[七言律诗]
二妙争开古锦囊，烂然佳句压群芳。
奉髙遗德归临汝，文范流风在季方。
顾我挂冠宁复振，生儿附翼岂能翔。
愿公勉力跻云路，视草斯文要主张。

[七言绝句]
麤眉卓竖语如雷，闻说不平便放杯。
仗劒当空千里去，一更别我二更回。

[七言绝句]
群芳万品递相催，若说高标独有梅。
会得东君无别意，为怜清淡使先开。

[七言绝句]
去年此日对清光，圣德能容一介狂。
言畧施行非不遇，身虽疏外亦何妨。

[七言绝句]
长溪新雨色如泥，野水阴寒尽向西。
楚客天南行渐远，山山树里鹧鸪啼。

[五言律诗]
忆作行边别，相期到鹤州。
秋风惊过眼，落日懒回头。
华屋空遗憾，佳城足远谋。
无从扶柩哭，挥泪寄江流。

[七言绝句]
丰姿越女更吴姬，一笑能令酒力微。
步月归来浑未醉，家人疑自剡溪归。

[五言律诗]
鲛龙所窟处，其石美且坚。
蛮匠斲为砚，汉官求费钱。
持归向都邑，争乞如瓦砖。
岂识万里险，谬窃好事传。

[七言绝句]
浪迹悠然到海乡，人烟物景共苍苍。
孤猿更发秋风里，頼有从前石作肠。

[七言律诗]
君家只隔小桥西，几度占星望少微。
已向龙墀摅大对，不应鸾翼尚低飞。
杖藜喜逐先生后，敛板谁知故我非。
欲学丘江吟短句，锦文试觅景阳机。

[五言律诗]
久客秋又晚，思家梦屡惊。
空阶闻叶落，隔树见灯明。
亲老贫常健，儿痴学未成。
凄凉今夜月，照我故乡情。

[五言绝句]
澹月照中庭，海棠花自落。
独立俯闲阶，风动秋千索。

[七言绝句]
青丝作筰桂为船，白兔捣药虾蟇丸。
便浮天汉泊星渚，回首笑君承露盘。

[五言律诗]
雁汊泊船去，岸头闲访僧。
故人留少驻，俗子见何曾。
佛屋擎天柱，心光续命灯。
任渠狂到死，吾老慢腾腾。

[五言绝句]
美人闭红烛，独坐裁新锦。
频放翦刀声，夜寒知未寝。

[七言律诗]
长年日戏老莱衣，不忍此身终日违。
今日马头燕北去，不堪频望白云飞。
白云汝飞去何许，悠悠会到江南路。
朔风吹洒泪大河，直与波澜竞东注。

[五言律诗]
五岭知何许，离怀岂易言。
传情无去雁，惊梦有啼猿。
溪思吴莼老，林香越槿繁。
渠渠持美酒，计日望归轩。

[七言绝句]
去时不似来时好，旧海棠丛锦幄低。
未必秋风便翻幕，楼空巢冷不堪栖。

[五言律诗]
凉冷三秋夜，安闲一老翁。
卧迟灯灭后，睡美雨声中。
灰宿温瓶火，香添煖被笼。
晓晴寒未起，霜叶满阶红。

[五言律诗]
地僻多幽事，官闲慰古心。
晚花藏密叶，新笋补疏林。
硕果畦丁献，芳醪稚子斟。
碧云遮日尽，归路更萧森。

[五言律诗]
众木晓森森，孤松自百寻。
绝知根气大，能受雪霜深。
草草供时役，悠悠匪力任。
春风遍红紫，啼鴂便惊心。

[七言绝句]
买石殷勤种水芝，主人欲速讶渠迟。
朝来喜见芽如粟，点点青青上下枝。

[七言绝句]
不顾冬残自在妍，笑将疏影弄婵娟。
小轩不用垂帘幕，我醉花香自得仙。

[七言律诗]
天女多年为散花，晚年来此寄年华。
贫因好客甘如荠，诗解醒人苦似茶。
入室漫为云作主，开窗惟许月通家。
有时得句忙题处，满壁淋漓字湿鸦。

[七言律诗]
富贵功名未足云，平生一饭不忘君。
哦诗高韵凄金石，把钓幽情渺水云。
落叶打窗秋已暮，归鸦泊树日将曛。
欲知老病常多感，革带今年减几分。

[七言绝句]
光摇暗日动珠盘，泛泛轻风漾碧澜。
俯槛恍然惊醉眼，云天却向镜中看。

[五言律诗]
勿起还乡念，囊空不易居。
田租收素薄，官俸夺无余。
颜困尝求米，丘贫乐饭蔬。
朱门启新第，悬罄是吾庐。

[七言绝句]
老来林下养闲躯，茅屋清虚蚊蚋无。
一径松虱何处起，入松穿竹两三株。

[七言律诗]
得意却思寻旧迹，新衔未切向兰台。
吟看秋草出关去，逢见故人随计来。
胜地昔年诗板在，清歌几处郡筵开。
江湖易有淹留兴，莫待春风落庾梅。

[七言绝句]
生死犹如臂屈伸，情钟我辈一酸辛。
乐天不是蓬莱客，凭仗西方作主人。

[七言绝句]
文登五日召公归，海市奇观与愿违。
已蛰鱼龙能再起，人间异事古来稀。

[五言律诗]
远客真秦赘，清时谢楚狂。
斑衣辞故国，青佩久殊方。
世俗蛮争触，余生谷似臧。
正须逃姓字，毋使异庚桑。

[七言绝句]
槛外风吹前渡语，江边影落万山灯。
半空月上方清澈，万里潮来自沸腾。

[七言绝句]
抱石亲征泽潞时，艰难犹想旧开基。
官军不守河阳渡，回首桥山泪欲垂。

[七言绝句]
白首老人纫永日，青裙幼妇馌田间。
那知红袖青楼女，帐煖销金倚玉山。

[七言律诗]
五岳烟霞连不断，三山洞穴去应通。
石窗欹枕疎疎雨，水碓无人浩浩风。
童子念经深竹里，猕猴拾虱夕阳中。
因思往事抛心力，六七年来楚水东。

[七言绝句]
前身女，后身男，清净摩尼触处参。
应现顿忘前后际，从今青出胜于蓝。

[五言绝句]
我自山中客，何缘有此名。
当缘琴不鼓，人不见亏成。

[七言绝句]
竹屋消残半瓦霜，冰河冻裂一渔航。
不须宫线量曦影，化日今年特地长。

[五言律诗]
早发天威驿，深春尚薄寒。
龙蛇盘道路，波浪卷峰峦。
古人萌常晚，新流势未端。
忠臣方叱驭，更险不辞难。

[五言律诗]
爱重吟来句，和经一处安。
亦知将作佛，何讶不为官。
楚塞烽烟静，淮波柳絮残。
疑根深未指，欲往愧飞翰。

[五言律诗]
乘槎汉使者，聚米马将军。
关塞他年阻，河山此座分。
悠悠伤战骨，处处怒妖氛。
未分儒生老，深希笔砚焚。

[七言绝句]
百城烟水夜光寒，巾子峰头曾细观。
转得身来天已晓，目前赢得黑漫漫。

[七言律诗]
二年薄宦在金台，墙角双扉向晚开。
罕有金貂来换酒，且看野马共浮埃。
已书下考甘平进，久律吾身愧不才。
却喜清贫如昨日，知心相识自然来。

[七言绝句]
面面青山悦客情，扶筇到处有云生。
归来瀹茗陪僧话，百尺乔松鶑数声。

[五言律诗]
独宿西充馆，云雰洒竹关。
薄寒生永夜，乱响度空山。
残月犹共白，春风相与还。
一枝梅未寄，归梦越巴蛮。

[七言律诗]
蓬窗夜半竹骚然，坐守残编悄不眠。
辛苦空成左传癖，逍遥常愧大慈僊。
风宁可系功名误，日不能黏岁月迁。
明旦觅船湖上去，西村桃李淡春烟。

[七言绝句]
岳麓甍簷苍莽中，萧萧江雨打船篷。
一声长笛人何去，篛笠蓑衣宿苇丛。

[五言律诗]
洛阳为此别，携手更何时。
不复人间见，祗应海上期。
清谿入云木，白首卧茅茨。
共惜卢敖去，天边望所思。

[七言律诗]
闲向西山顶上游，碧天高挂晚云收。
雨余花气浓如酒，风鼓松声冷似秋。
险句每惊神鬼泣，雅怀不贮古今愁。
恍疑身在蓬莱境，笑指前溪当弱流。

[五言律诗]
天寒色青苍，北风呌枯桑。
厚冰无裂文，短日有冷光。
敲石不得火，壮阴夺正阳。
苦调竟何言，冻吟成此章。

[七言绝句]
渭上昼昏吹战尘，横戈慷慨欲忘身。
东归却作渔村老，自误青春不怨人。

[七言律诗]
怜吾居处似东屯，草棘荒凉郭里村。
明月有情先入户，青山无事独当门。
未能种秫五十亩，且为栽桃二百根。
不学灵云觅知解，花时相唤倒余尊。

[七言律诗]
洛阳宫观与天齐，雪净云消月未西。
清浅乍分银汉近，辉光渐觉玉绳低。
绿醽乍熟堪聊酌，黄竹篇成好命题。
应念武关山断处，空愁簿领候晨鸡。

[七言绝句]
波涛漠漠雨纷纷，夜泊江南烟水村。
慨念平生都不寝，可怜心事向谁论。

[七言绝句]
野鹤飞来水树春，丹砂作顶羽如银。
似矜毛彩非凡偶，欲下清波犹顾人。

[五言律诗]
三年期上国，万里自东溟。
曲盖遵长道，油幢憩短亭。
楚云山隐隐，淮雨草青青。
康乐多新兴，题诗纪所经。

[七言律诗]
望州山头天四低，东瞰夷陵西秭归。
峡江微茫细如带，江外千峰青打围。
黄牛庙矶石如劈，想看惊湍虎须白。
水行陆走俱险艰，安得如鸟有羽翼。

[七言律诗]
鼓箧同登乐泮年，论文谁复似徐坚。
向来聚散如春梦，此去逢迎应宿缘。
陋巷苦无高马过，新诗时有贾人传。
芒鞋竹杖俱无恙，归日犹堪作地仙。

[七言律诗]
病身祇要早投闲，乞得高安政小安。
山水秋来浑是画，楼台高处自生寒。
登临未足还辞去，老大重来毕竟难。
碧落翠微好将息，清风明月梦中看。

[五言律诗]
人物千岩秀，家风万石余。
刘侯深爱画，杜氏富藏书。
卿寺曾亲擢，藩方有诏除。
遽随丹旐去，老泪溅衣裾。

[五言绝句]
追随三十载，艰难愧深情。
何处埋尔骨，呼号傍孤城。

[七言律诗]
倅郡优游得治声，代还东出锦官城。
一州和气三年迹，万里寒威十月行。
江外预通乡信喜，仗前归拜帝恩荣。
逢今佥用良材日，好使明堂大厦成。

[五言律诗]
持论真遗直，操心本至公。
赢赀宁市宠，平寇不言功。
光禄文阶峻，嘉兴色养丰。
谁能死生际，犹得教之忠。

[七言律诗]
汉时长安雪一丈，牛马毛寒缩如猬。
楚江巫峡冰入怀，虎豹哀号又堪记。
秦城老翁荆扬客，惯习炎蒸岁𫄨绤。
玄冥祝融气或交，手持白羽未敢释。

[七言律诗]
玄武湖中玉漏催，鸡鸣埭口绣襦回。
谁言琼树朝朝见，不及金莲步步来。
敌国军营漂木柹，前朝神庙锁烟煤。
满宫学士皆颜色，江令当年只费才。

[七言绝句]
平林环翠如山立，野水涵空似镜开。
道上人家多美竹，欲行未去更徘徊。

[五言律诗]
白苎笼轻暑，红榴照别樽。
两帆先后去，一水古今存。
玉札须多蓄，金瓯莫点痕。
相期黄卷里，培植太平根。

[五言绝句]
悠悠白云里，独住青山客。
林下昼焚香，桂花同寂寂。

[五言绝句]
太学有马涓，南省无马涓。
秋榜有马涓，春榜无马涓。

[七言绝句]
客情谁是不思归，芳草春深未有期。
昨夜月明啼更苦，山花满树落臙脂。

[五言律诗]
二月野中芳，凡花亦能香。
素娥哭新冢，樵柯鸣柔桑。
田父引黄犬，寻狐上高冈。
坟前呼犬归，不知头似霜。

[五言绝句]
水国秋风夜，殊非远别时。
长安如梦里，何日是归期。

[七言律诗]
稚年曾向此途行，半世重来若泛萍。
山径车声欣路坦，江村市合厌鱼腥。
连天霜草萧萧白，蟠岭云松郁郁青。
久旅怀家归尚远，暮烟残照宿邮亭。

[七言律诗]
寄傲西峰未肯东，论文旧约几时同。
不知杰句真何用，便有虚名岂疗穷。
珍重远书征近作，疎芜故我欠新功。
每慙时辈多豪逸，点笔成章杯酒中。

[七言律诗]
地胜秋清人欲仙，倚阑时节月初圆。
不知寺在烟霞表，但觉身临星斗边。
宝墨旧归天上去，高名今向世间传。
登临莫作匆匆会，去后重来又几年。

[七言绝句]
一新栏槛水中央，更植疏梅向水傍。
只恐花繁亭太小，黄昏无处著清香。

[五言律诗]
于今闻议论，自昔际风猷。
劲柏君凌雪，衰蒲我望秋。
读书钦满腹，歌舞倦回眸。
岂但人称善，无惭马少游。

[五言律诗]
平生富情义，至死不寐悔。
更无桃花米，惟有银鱼佩。
一家将奈何，九子尚无配。
魂兮且勿忧，幸有山公在。

[七言绝句]
逐客休嗟行路难，归鸿心在杳冥间。
初惊草尾千重浪，险渡湖头十八滩。

[七言律诗]
髯老新诗锦自裁，雨绡烟帐玉屏开。
风摩团碧阴云破，簷倒斜红晚景来。
蚁阵争雄人未觉，蚊雷强聒夜相陪。
请君日醉兵厨酒，千古英流安在哉。

[七言律诗]
归到故庐同逆旅，人生本自怕牢愁。
雨声岂有京华态，羁思仍多澧浦秋。
久禁令人类疾病，新闻向汝重咿喔。
顾无道义论轻重，何处王公门可游。

[七言律诗]
吴兴好在白苹洲，先友云亡不那愁。
空对遗编想容止，休论往事记从游。
吾翁甚欲流传远，贱子常疑埋没休。
赢得虚名付残断，风流终古藉西畴。

[五言律诗]
上方唯一室，禅定对山容。
行道临孤壁，持斋听远钟。
枯藤离旧树，朽石落高峰。
不向云间见，还应梦里逢。

[七言绝句]
才入中年会面难，安知白首此团栾。
不妨时驾柴车出，只作初骑竹马看。

[七言律诗]
帘外星辰逐斗移，紫河声转下云西。
九雏乌起城将曙，百尺楼高月易低。
露裛兰苕惟有泪，秋荒桃李不成蹊。
西堂吟思无人助，草满池塘梦自迷。

[五言律诗]
霜叶柳塘风，烟蘂梅溪渡。
茅店问村醪，未许空归去。
倚杖小裴回，写我吟边句。
醉眼复何之，落日孤鸿处。

[七言绝句]
夫子亦将贫对乐，只因人苦处贫难。
苟非天理能攘敌，只向私心重处安。

[七言律诗]
都官虽未是名郎，践历曾闻薛许昌。
复有李公陪雅躅，岂宜郑子忝余光。
荣为后进趋兰署，喜拂前题在粉墙。
他日节旄如可继，不嫌曹冷在中行。

[七言律诗]
平生惯作牧民官，不作朱幡画戟看。
惟有寸心存恻隠，谁怜只手补创残。
树蔬人要畦畦润，种麦农便陇陇干。
乍雨乍晴都恰好，老天谁道叫呼难。

[五言律诗]
禅翁怜病士，时枉数行书。
野寺寻荒迳，烟林接远墟。
拟回逋客驾，仍挽故人车。
会赴山林约，无劳问久如。

[七言律诗]
千里提封盛府开，照淮红旆晚徘徊。
地灵固有壶公旧，时泰不同唐相来。
韦断陈编占药喜，珠挥新什咏兰陔。
阿连今羡南飞翼，酒影犹能入寿杯。

[五言绝句]
论兵去商虐，讲德兴周道。
屠沽未遇时，岂异兹川老。

[七言绝句]
沙木桥头野老家，又来㢮檐酌流霞。
坐中只欠当时客，欲寄南枝一两花。

[七言律诗]
危构岧嶤出太虚，坐看斜日堕平芜。
白烟覆地澄江阔，皎月当天尺璧孤。
疎磬悲吟来竹阁，青灯寂寞照吟躯。
老僧怪我何为者，说尽兴亡涕泪俱。

[七言绝句]
错莫江梅春信迟，晴熏寒蘂雪团枝。
年来顿失寻春意，一任高楼玉笛吹。

[七言绝句]
我畏讥谗口屡缄，独公嗜好不酸咸。
每倾苦酒思谈笑，万里何由奠巽严。

[七言绝句]
城脚粼粼水一陂，水边杨柳映旌旗。
青郊绿野无穷意，寒食清明三月时。

[五言律诗]
客路逢寒食，光阴亦可惊。
如何介子节，再过阖庐城。
列岫遥逾碧，群芳晚更明。
饭余风力壮，掀舞小舟轻。

[七言绝句]
塞北风沙涨帽檐，路经灰洞十分添。
据鞍莫问尘多少，马耳冥蒙不见尖。

[七言绝句]
七年恬寞坐江濒，今日登途气象春。
请剧书成为泽大，马蹄无惜入红尘。

[七言律诗]
曾向江湖久钓游，极怜红蓼满汀洲。
清秋欲近先开眼，小雨才鸣急点头。
翡翠忽来机事动，蜻蜓不定晚风遒。
拒霜未放菡萏谢，点缀中间一段愁。

[七言绝句]
西洛名园堕劫灰，扬州风物更堪哀。
纵携买笑千金去，难唤能行一朵来。

[七言绝句]
宝峰高士罕曾到，岩前雪压枯松倒。
岭前岭后野猿啼，一条古路清风扫。

[七言律诗]
我嗟身老岁方徂，君更官高兴转孤。
军门郡合曾闲否，禹穴耶溪得到无。
酒盏省陪波卷白，骰盘思共彩呼卢。
一泓镜水谁能羡，自有胷中万顷湖。

[七言律诗]
此日蓬壶两日程，当时消息甚分明。
桃须曼倩催方熟，橘待洪崖遣始行。
岛外音书应有意，眼前尘士渐无情。
莫教更似山西鼠，啮破愁肠恨一生。

[五言律诗]
夜色带寒烟，灯花拂更然。
残妆添石黛，艳舞落金钿。
掩笑须欹扇，迎歌乍动弦。
不知巫峡雨，何事海西边。

[五言绝句]
草色连云色，山光接水光。
危楼一百尺，旅鴈两三行。

[七言绝句]
少年便识成都尹，中岁仍为幕下宾。
待我江西徐孺子，一生知己有斯人。

[七言律诗]
不惜分余为借光，情同结客少年场。
谁知亲拜六篇语，全胜摇闻十里香。
自叹满头频献白，敢言三俎欲怀黄。
一缾一钵烟波里，径入苕溪向水央。

[七言律诗]
壮岁无心预祖图，莫年卜筑伴林逋。
闲名已在羲皇上，诗句曾将岛可奴。
尚想风流悲断柳，更无人共致生刍。
自怜淮海飘零客，也向春风听鹧鸪。

[七言律诗]
圭璧温然席上珍，广朝通籍照簪绅。
论文巳许诗无敌，试吏还惊笔有神。
少日功名聊措意，暮年州县漫劳人。
武林旧话终成梦，旅榇空归泪满巾。

[五言绝句]
学自行为急，奉戒制情心。
虚夷正气居，仙圣自相寻。

[五言律诗]
慕德闻风久，论交倾盖新。
何须半面旧，不待一言亲。
讲道切磋直，忘怀笑语真。
重言蒙跖实，佩服敢书绅。

[七言律诗]
俯瞰江城十万家，旧居却叹久荒遐。
秋空云片归飞鹤，古木藤阴屈结虵。
卧爱滩声长在耳，望穷山色接无涯。
凭君命句天然景，流落人间与众夸。

[五言律诗]
一行千里外，几事寸心间。
才子贫堪叹，男儿别是闲。
黄河淹华岳，白日照潼关。
若值乡人问，终军贱不还。

[五言律诗]
长亭日已暮，驻马暂盘桓。
山川杳不极，徒侣默相看。
云夕荆台暗，风秋郢路寒。
客心一如此，谁复采芳兰。

[五言律诗]
自笑触藩羝，人嘲失旦鸡。
囊悭衣任短，山冷屋便低。
宦拙谗销骨，言狂悔噬脐。
自今焚笔砚，有手但扶犂。

[七言绝句]
花须为饭露为浆，黑雾玄霜剪薄裳。
飞绕金灯来又去，不知能有几多香。

[五言绝句]
青青水中蒲，叶短不出水。
妇人不下堂，行子在万里。

[七言律诗]
入眼万欲勇舍难，岩头飘尽枫叶丹。
心憎湓浦户庭热，身入庐峰毛骨寒。
尘面只掬野泉洗，醉吟且呈泥佛看。
几多清话动人忆，梦落成围苍竹竿。

[七言律诗]
啄兔青骹直下飞，霜云惨惨楚枫披。
秋林月迥闻樵斧，晚市风沈见酒旗。
江上败荷无限柄，雨中残菊不盈枝。
物华怨尽仍伤别，坞笛声中一涕垂。

[七言绝句]
风撼松梢夜作声，月昏水浅岁将更。
江头不用嫌凄冷，滕六分明玉汝成。

[七言绝句]
倒生松树倚清池，日下西山鸦乱啼。
隔水竹林人不到，欲寻神界路应迷。

[七言律诗]
静景须教静者寻，清狂何必在山阴。
蠭穿窗纸尘侵砚，鸟鬬庭花露滴琴。
莫笑乱离方解印，犹胜顚蹶未抽簪。
筑金总得非名士，况是无人解筑金。

[五言律诗]
江左陶征士，高风昔所闻。
应慙五株柳，难比一溪云。
我有乘桴约，君方植杖耘。
悠悠竟何得，晚岁盍同群。

[五言律诗]
旧识藤州簟，清寒惬病夫。
深宜荐黄妳，真可配青奴。
绝境无由致，衰年政此须。
漫肤仍复汗，君记法曹无。

[七言律诗]
携家度岭夜乘槎，小泊凌江水北涯。
二月山城无菜把，一年春事又杨花。
举头海国星辰近，回顾梅山草树遮。
客子相逢闻好语，看山只欠到南华。

[七言绝句]
岁华冉冉走尘沙，望着家山便仙家。
竹所夜深风戛玉，道人消坐共梅花。

[七言绝句]
一朝周处奋英豪，三害皆除岂惮劳。
若是不能降自己，纵屠龙虎不为高。

[五言律诗]
家风台柏老，遗直故依然。
节见南迁后，神凝未瞑前。
临民旧有法，训子适成篇。
九转今犹在，参同岂妄传。

[五言律诗]
去家千里外，飘泊若为心。
诗诵南陔句，琴歌陟岵音。
承颜故国远，举目白云深。
欲识归宁意，三年数岁阴。

[五言律诗]
清瑟怨遥夜，遶弦风雨哀。
孤灯闻楚角，残月下章台。
芳草已云暮，故人殊未来。
乡书不可寄，秋雁又南回。

[七言律诗]
箧藏诗墨尚澄鲜，长记东嘉共绮筵。
游宦俱为莲幕客，异乡重见菊花天。
谢池一别真成梦，鉴水相逢似有缘。
小小园林吾欲老，看君功业上凌烟。

[七言绝句]
空余青李与来禽，宝墨知谁是赏音。
未若山阴羽衣客，等闲犹识爱鹅心。

[七言绝句]
大厦难将一木支，驾言孺子托心期。
绝怜十八滩头树，不管安危管别离。

[七言绝句]
涧头一树小春梅，每岁何曾抵死开。
乱点香须乃如许，有花无句为徘徊。

[七言律诗]
玉漏斯须即达晨，四时吹转任风轮。
寒灯短烬方烧腊，画角残声已报春。
明日便为经岁客，昨朝犹是少年人。
新正定数随年减，浮世惟应百遍新。

[七言绝句]
烟梢云顶石藏根，溪压舆梁晓乍分。
车盖定寻何处路，皇皇犹想为斯文。

[五言律诗]
结茅邻水石，澹寂益闲吟。
久雨寒蝉少，空山落叶深。
危楼乘月上，远寺听钟寻。
昨得江僧信，期来此息心。

[七言律诗]
远近垂杨映钿车，天津桥影压神霞。
弄春公子正回首，趁节行人不到家。
洛水万年云母竹，汉陵千载野棠花。
欲知豪贵堪愁处，请看邙山晚照斜。

[五言律诗]
何处难忘酒，英雄太屈蟠。
时违聊置畚，运至即登坛。
梁甫吟声苦，干将宝气寒。
此时无一盏，拍碎玉阑干。

[七言绝句]
山知吾亦以诗豪，畴昔于山只淡交。
清得不多赢得瘦，一生悔读楚离骚。

[五言律诗]
东望扶桑宫，稽首朝郁仪。
太阳洞明景，寥寥何所思。
令我拜金色，候天望英姿。
皇华将玉女，临轩降此时。

[七言绝句]
劒阁迢迢梦想间，行人归路遶梁山。
明朝骑马摇鞭去，秋雨槐花子午关。

[七言绝句]
谁谓庐陵是富州，反成穷匮省支收。
寿筵只作家常办，不学豪奢逞异羞。

[七言绝句]
通身一穿金锁骨，正眼观来犹剩物。
纵使当机觌面提，敢保居士犹未彻。

[七言律诗]
寄迹云山澹澹心，旧盟得得荷君寻。
偶缘他客追游屐，却使良朋误盍簪。
政苦寒飚妨剥□，□□□□□□□。
□□□□□□□，□□□□□□□。

[七言绝句]
公归帝所斡钧衡，早为乾坤洗甲兵。
第一人才须汲引，泰阶平待拔茅征。

[五言律诗]
春色无情老，宵云有恨低。
轻寒借鸿驶，早暝入乌啼。
晦烛风生幔，漂花溜涨溪。
滴阶兼被草，聊此况凄迷。

[五言律诗]
楚国旧雄胜，荒台今是非。
平川留宿潦，萧寺掩斜晖。
木落秋声急，天高鴈影微。
凄凉无处问，骑马踏堤归。

[七言绝句]
蔓草春深绿更齐，玉鞭何处选芳菲。
旧时锦绣丛中蜨，却傍疏篱野菜飞。

[七言绝句]
紫盖横天整复斜，兴亡接翅似昏鸦。
旧时石阙摩云处，荻屋荆扉一两家。

[七言律诗]
晓月苍苍向烟灭，朝阳焰焰明丹阙。
杜鹃催促踯躅开，𫛸鴂已鸣芳草歇。
芳春苦不为君留，古人劝君秉烛游。
愿与松乔弄云月，紫泥仙海鸾皇洲。

[五言律诗]
孝养人谁及，清修少比伦。
旋闻丹旐具，俄见轴车存。
空叹音尘远，犹思燕席温。
安然向窀穸，感涕一销魂。

[七言律诗]
世变茫茫不可期，珊瑚作婢捣黄糜。
八千里有假附子，二十年无生荔枝。
司马梦迷苏小小，屏山诗痛李师师。
祇应骨朽心犹在，倒海难湔万古悲。

[七言绝句]
旷达清才轻爵禄，秋风才动便思鲈。
此中杯酒一时乐，却道他时名不如。

[七言绝句]
洛阳堰上新晴日，长夏门前欲暮春。
遇酒即沽逢树歇，七年此地作闲人。

[五言律诗]
琴诗山水乐，顿与世情疏。
每到相思际，还看所寄书。
春风肥野蕨，晓雨润园蔬。
此地能容我，同君一处居。

[七言绝句]
甘露祥风天上来，今回恩数赛前回。
都将四海欢声里，酿作慈皇万寿杯。

[五言绝句]
三载为吴郡，临岐祖帐开。
虽非谢桀黠，且为一裴回。

[五言绝句]
苍苔侵坏道，晚雀散空林。
莫问人贤否，浮生一古今。

[五言绝句]
碧落秋方静，腾空力尚微。
清风如可托，终共白云飞。

[五言律诗]
晓出城东路，寻僧聊避喧。
宿云开岭岫，晚稻没川原。
村暗桑枝合，林红柿子繁。
日斜僮仆困，共喜到山门。

[七言绝句]
盘桓松菊陶元亮，俯仰山泉白乐天。
长谓若人无复有，后身却在石溪边。

[五言律诗]
不曾照青镜，岂解伤华髪。
至老未息肩，至今无病骨。
家风是林岭，世禄为薇蕨。
所以两大夫，天年自为伐。

[五言绝句]
朱门谢俗客，幽斋叙友人。
澄澜鉴止水，高节看丛筠。

[七言律诗]
借屋三间稍离尘，携书一束谩娱身。
客居最负青春好，世事空随白发新。
造化小儿真薄相，市朝大隐亦长贫。
独无芋粟供宾客，虚辱先生赋北邻。

[七言律诗]
灵汜桥边多感伤，分明湖派绕回塘。
岸花前后闻幽鸟，湖月高低怨绿杨。
能促岁阴惟白发，巧乘风马是春光。
何须化鹤归华表，却数凋零念越乡。

[五言绝句]
酒力滋睡眸，卤莽闻街鼓。
欲明天更寒，东风打窗雨。

[七言律诗]
路入千岩紫翠深，溪山好向梦中寻。
松风洗净笙歌耳，泉石挽回花柳心。
曲水流觞追禊事，茂林修竹是山阴。
兰亭旧墨空磨灭，俛仰人间成古今。

[五言律诗]
汉渚常多别，山桥忽重游。
向云迎翠辇，当月拜珠旒。
寝幌凝宵态，妆奁闭晓愁。
不堪鸣杼日，空对白榆秋。

[七言绝句]
夹城门向野田开，白鹿非时出洞来。
日暮秦陵尘土起，从东外按使初回。

[七言律诗]
牢落生涯在水乡，只思归去泛沧浪。
秋风萤影随高柳，夜雨蛬声上短墙。
百岁易为成荏苒，丹霄谁肯借梯航。
若教名路无知己，匹马尘中是自忙。

[五言律诗]
烂醉拥貂裘，挥鞭跨紫骝。
客途寒色重，边地月华愁。
旌旆开前道，江山指别州。
相逢俄作别，沧海一虚舟。

[五言律诗]
溪水涵天影，山云趁屐声。
信缘重一到，流梦入三生。
瀑势翻空逺，林阴障雨平。
炉峰闲览胜，思附逺公名。

[五言律诗]
幽栖久不到，猿鹤擅藤萝。
丛筿生将遍，流泉咽更多。
邻翁新酿熟，野寺暮钟和。
亦有经行者，来观倚杖歌。

[七言绝句]
老蚕作茧自缠裹，不肯生前只么休。
却后百年牢记取，满身明月桂花秋。

[七言绝句]
昔上瞿塘滟滪堆，盘涡如井放舡开。
山行欢喜今非错，备见捎𣸣撇漩来。

[七言绝句]
若纳希文受责均，前贤初岂有冤亲。
暮生颍上还惆怅，引起无穷射羿人。

[五言律诗]
地胜风埃外，门深花竹间。
波光冷于玉，溪势曲如环。
荣路回翔厌，华轩啸咏闲。
堪羞谢太傅，不复到东山。

[五言律诗]
竹屋少行迹，闭门春昼长。
天时半晴湿，人意共炎凉。
苔藓侵阶绿，荼䕷压架香。
冥搜寻杖屦，不为看花忙。

[七言绝句]
浪中鞺鞳雨声寒，孤梦初回烛半残。
甲子一周戎未灭，关山还带泪痕看。

[五言律诗]
梅溪千载人，我得交其子。
霜天行白日，了不受尘滓。
明朝把一麾，阔步方自此。
海内观典刑，岂惟吾党喜。

[七言绝句]
红板江桥青酒旗，馆娃宫暖日斜时。
可怜雨歇东风定，万树千条各自垂。

[七言绝句]
天公赋与五湖秋，风月云烟处处留。
损食一年犹可健，无诗三日却堪忧。

[七言律诗]
凤皇山下芙蓉驿，零落残碑半蚀苔。
黄鸟有时穿户过，青山无数折溪回。
麦秋天气半明暗，蚕月人家忌往来。
俯仰十年如梦耳，旧题剥落已尘埃。

[五言绝句]
无相中为人，天鼓发音声。
汝等诸天人，昔为地狱身。

[七言绝句]
轻烟漠漠雾绵绵，野色笼青傍屋前。
尽说漳南风水好，众山围绕一山圆。

[七言律诗]
□□同登市骏台，柳边花底早朝回。
仕如枘凿难投合，身几麾招老去来。
近师旷傍吾岂敢，居枚叟右众应猜。
暮年怕与家山别，门外弓旌莫苦催。

[七言绝句]
唱彻严更凤钥开，侍祠济济列崇陔。
小臣亦忝廊西献，惟秉温恭封越来。

[五言律诗]
蚤岁声名大，婆娑始遇时。
难兄屏隔坐，令子桂芳枝。
人望还为用，天胡不憗遗。
成蹊堪喻大，堕泪不须碑。

[五言律诗]
遮眼文书倦，可人亲友赊。
雨疎无更有，鸦断直还斜。
两鬓宁禁白，余生孰可涯。
关余三作径，愧尔五其车。

[七言律诗]
二年流落大梁城，每送君归即有情。
别路算来成底事，旧游言著似前生。
苑荒嬾认词人会，门在空怜烈士名。
至竟男儿分应定，不须惆怅谷中莺。

[五言律诗]
暑退蚊雷静，门闲雀到稀。
露莎蛩自急，星树鹊何依。
井臼贫虽乐，溪山远未归。
时情似秋雁，一一背寒飞。

[七言绝句]
旧来人说陈惊坐，真有诗如孟浩然。
莫厌敲门觅纹褓，此翁衣钵要渠传。

[五言律诗]
久要何落落，末路重依依。
风雨连兵幕，泥途满客衣。
人间龙虎变，天外燕鸿违。
死矣烦公传，北方人是非。

[七言绝句]
心逐云容初欲远，身同春物乍欣生。
不缘旅泊蹉跎去，一任江波岁月更。

[七言绝句]
癖到膏肓药不医，把泉煮石炼成诗。
齿根更著雪来嚼，吟过梅关又一奇。

[七言律诗]
兰陔送母度新阡，追忆东岩老谪仙。
虀办咄嗟供妇职，肝刲一再续亲年。
六珈偕老荣何盛，二子乘舟晚可怜。
彤管责堪陈信史，今将列女传同编。

[五言绝句]
毋为陵学山，当为川学海。
尹重贵自任，颜乐誓不改。

[七言绝句]
拂床欹枕昼初长，好梦惊回燕语忙。
深竹有花人不见，直应风转得幽香。

[七言绝句]
千花到底不如梅，胜赏犹宜踏雪来。
今日满天长是雨，如何花下得徘徊。

[七言绝句]
月澹黄昏欲雪时，小窗犹欠岁寒枝。
暗香疎影无人处，唯有西湖处士知。

[七言绝句]
慧性元从戒定薰，百花潭水洗僧裙。
个中力量真超绝，故老尚传娘子军。

[七言律诗]
定数无过偶与奇，达人处顺更安时。
不于椿菌量长短，岂为彭殇较疾迟。
虽是一时身有疾，行开九秩寿无期。
外生六十头先白，杖屦相从最得宜。

[七言绝句]
云散香槽客未回，月团重瀹睡余杯。
小窗斜日无人语，只有松声入梦来。

[七言律诗]
华发萧萧知更稀，回头五十四年非。
花添病眼正临卷，春满故园犹未归。
止酒独醒陶靖节，寄诗相忆谢玄晖。
若为比得新篇美，西蜀江头锦一机。

[七言律诗]
闻道三茅五洞门，翛然来往御风仙。
云深骐骥那容步，松古龟蛇莫问年。
邂逅江头披雾语，寻思岩畔枕流眠。
自怜天柱曾孙老，句曲清游合有缘。

[七言律诗]
文采於菟见一斑，旧知句法有渊源。
慇懃不废琢磨力，圆熟几无斧凿痕。
明日风烟空有梦，何时樽酒得重论。
秋来景物皆佳句，写寄银钩莫厌烦。

[五言律诗]
家声高内史，国望凛氷翁。
生长圣门学，周旋前辈风。
人才须用旧，士论雅期公。
不见朝宣室，秋山閟一宫。

[七言律诗]
剑气荧荧夜属天，忍观禾黍废苍烟。
梦中亦问朝廷事，诗后唯书德祐年。
花柳有愁春正苦，江山无主月空圆。
如今好弃毛锥子，望北长驱马一鞭。

[五言律诗]
羁旅兼边思，川原蹀血新。
烟云长带雨，草树不知春。
细水淘沙骨，惊飚转路尘。
今朝见烽火，白首太平人。

[七言律诗]
轩窗弥望猗猗竹，有斐切磋琢磨足。
天籁鸣风异丝木，昼夜锵金戛球玉。
碧梧空有栖凤枝，何如以实饲其儿。
扶摇下视鸿鹄陂，附翼会集夔龙池。

[五言律诗]
胡地三月半，梨花今始开。
因从老僧饭，更上夫人台。
清唱云不去，弹弦风飒来。
应须一倒载，还似山公回。

[七言绝句]
鲸翻鳌负倚江潭，天险由来客倦谈。
高屋建瓴无计取，二梁刚把当殽函。

[五言律诗]
我愧言诗赐，公真好学回。
雠书芝阁上，藏史楚山隈。
把酒论交里，连房校艺来。
知君怀水镜，依頼免遗才。

[五言律诗]
汉章虽约法，秦律已除名。
谤远人多惑，官微不自明。
霜风先独树，瘴雨失荒城。
畴昔长沙事，三年召贾生。

[五言律诗]
只身空后死，千卷未酬恩。
不辱看来世，贪生托立言。
无家称马粪，何史世龙门。
负石今愁晚，中宵吊屈原。

[七言律诗]
秘苑神池帐殿开，钩陈遥卫斗车来。
柳舒瑞雾迎僊跸，花献天香入寿杯。
恋藻文鳞争聚散，听韶丹翼剩徘徊。
朝簪尽庆千龄会，薰曲汾歌即席陪。

[七言绝句]
暮燕翻雷天作云，一声归鸟万村昏。
荒城寂寞无堪宿，月下搘颐雨打门。

[五言律诗]
问俗周楚甸，川行眇江浔。
兴随晓光发，道会春言深。
回眺佳气象，远怀得山林。
伫应舟楫用，曷务归闲心。

[五言绝句]
箭漏日初短，汀烟草未衰。
雨余虽更绿，不是采苹时。

[七言律诗]
鸣雨既过渐细微，映空摇飏如丝飞。
阶前短草泥不乱，院里长条风乍稀。
舞石旋应将乳子，行云莫自湿仙衣。
眼边江舸何怱促，未待安流逆浪归。

[七言绝句]
柳子当年亦好奇，衡阳丛桂手亲移。
何如此地栽桃李，春到千岩万壑知。

[七言律诗]
古园深处读书窗，窗外疏梅破腊芳。
日暮独陪修竹静，露寒偏带晚风香。
清吟但喜花孤瘦，醉赏那知树老苍。
千里远移无健步，一枝横倚记东墙。

[七言绝句]
荷叶初浮水上钱，柳花飘尽岸头绵。
不知春色归何处，欲向空山问杜鹃。

[五言绝句]
去国年方晏，愁心转不堪。
离人与江水，终日向西南。

[七言律诗]
应供都城今几春，屡陪香火是前因。
偶来清瀵堤边住，重见东林社里人。
青眼略容谈近事，白头同喜得闲身。
自言此去寻思大，便好乘时继后尘。

[七言律诗]
区区朝市逐纷华，不信湖心有海槎。
八十丈虹寒卧影，一千顷玉碧无瑕。
古今风月归诗客，多少莼鲈属酒家。
安得扁舟如范蠡，烟波深处卜生涯。

[七言绝句]
昔年瓮牖读书时，谁许蟾宫第一枝。
今日误恩才入手，便来争说凤凰池。

[五言律诗]
蓑笠千村外，乾坤五月中。
若无梅子雨，焉得稻花风。
深贮陂塘满，交流畎浍通。
还知周廪积，敢叹阮途穷。

[五言绝句]
孙陈李三人，亡国体相似。
虽然少有文，何复语英气。

[七言绝句]
宴罢瑶池趣驾归，海风飘冷六铢衣。
霞舒雾卷知何处，五色毫端借发挥。

[七言律诗]
偶持麟笔侍金闺，梦想三年在故溪。
祖竹定欺簷雪折，穉杉应拂栋云齐。
谩劳筋力趋丹凤，可有文词咏碧鸡。
此别更无闲事嘱，北山高处谢猨啼。

[五言律诗]
一别三吴地，重来二十年。
疮痍兵火后，花石稻粱先。
山暗松江雨，波吞震泽天。
扁舟莫浪发，蛟鳄正垂涎。

[七言绝句]
五年花下醉骑行，临卖回头嘶一声。
项籍顾骓犹解叹，乐天别骆岂无情。

[五言律诗]
为问西园客，秋花余几何。
敲门容剥啄，此老正婆娑。
十月为春酒，今年得子鹅。
举杯邀月罢，击缶仰天歌。

[五言律诗]
不共众山同，岧嶤出迥空。
几层高鸟外，万仞一楼中。
水落难归地，云离便逐风。
唯应霄汉客，绝顶路方通。

[七言律诗]
风流不独占才名，水镜冰壶表里清。
千里溪山娱暇日，一天风雨送秋声。
饱聆玉屑霏谈麈，灿覩骊珠出管城。
卧辙遮留能几日，卷帘烟景若为情。

[五言律诗]
野棠花覆地，山馆夜来阴。
马迹穿云去，鸡声出涧深。
清风时偃草，久旱或为霖。
试与惸嫠话，犹坚借寇心。

[七言绝句]
贤尹如何受吏谩，青天白日万人看。
忽然一展霹雳手，尽杖偷魁窜远蛮。

[七言绝句]
我无官守无言责，自倚栏干时一拍。
只因冷眼看破来，笑杀时人空擘画。

[五言律诗]
绝顶言无伴，长怀剃发师。
禅中灯落烬，讲次栢生枝。
沙井泉澄疾，秋钟韵尽迟。
里闾还受请，空有向南期。

[七言律诗]
孤城西出夕阳偏，岭上行行思渺然。
草木高低共秋色，江湖左右各天边。
凌风短鬓无由掠，投宿轻蹄不用鞭。
一簇人烟紫岩驿，解鞍聊看月婵娟。

[七言律诗]
暮投突兀浄为坊，早踏崎岖翠作冈。
露气失凉风带暑，岚阴欺晓日韬光。
不忧时事禽空语，可怪凶年草更芳。
欲问行人祈祷意，日来钲鼓渐凄凉。

[七言绝句]
贺监湖边山斗高，水轩水坞频抽毫。
吟余清兴杳无际，揭蓬听雨登渔舠。

[五言律诗]
崇云护南山，有士在其下。
俗驾日滔滔，谁为问津者。
美人两世旧，独许半席假。
诗从墨中来，繁露清可把。

[五言律诗]
不作巫山雨，螺川久住家。
欲知冰未释，须信玉无瑕。
对局拈棋子，开窻摘杏花。
谁能谙此意，红日又西斜。

[七言律诗]
前途事业自登山，高下相悬进一关。
莫倚陂陀能迤逦，可无尺寸怯跻攀。
我来正作三年计，君别何当万里还。
办取相逢须刮目，转头清镜欲苍颜。

[五言律诗]
东旭晓曈眬，照我墙角红。
衰意忽开豁，衰颜亦丰茸。
便欲理晨策，去遶菊花丛。
惜无会心友，一尊清兴同。

[五言绝句]
无妄均所与，大畜患不多。
性岂无知者，心如未尽何。

[五言绝句]
前时双鸳鸯，失雌鸣不已。
今更作双来，还悲旧流水。

[七言绝句]
磔牛门外色初分，共喜钗头彩胜新。
花萼怯寒犹积雪，鸟声催报已知春。

[五言律诗]
轻徭宽日力，横费惜秋毫。
临谏天容睟，尊贤圣体劳。
乾坤收化育，弓剑入悲号。
十月西陵仗，愁云隔赭袍。

[七言绝句]
南来贼骑欲凌川，北岭人家自烧原。
闻道西坑堪避地，拟寻鸡犬问桃源。

[五言绝句]
已过花王候，才闻近侍香。
来游禁酒地，免作退之狂。

[五言律诗]
灵丹产太虚，九转入重炉。
浴就红莲颗，烧成白玉珠。
水中铅一两，火内汞三铢。
吃了瑶台宝，升天任海枯。

[七言律诗]
英雄疎畧书生腐，守调如公天下无。
眼底纷纷付谈笑，胸中事事有规模。
从他要路争驰毂，独坐偏州再剖符。
平寇功成在谁手，乱山深处问樵夫。

[五言律诗]
宦路云霄近，乡评月旦贤。
不惟同里巷，曾是接官联。
西浙劳裨赞，东淮适后先。
向来吹送意，岂料隔重泉。

[七言绝句]
崔嵬缯阙倚云梯，三叠鸣笳引夕鼙。
使范雄严天意悦，瑞氛斜日紫垣西。

[五言律诗]
流水身飘忽，青云意阔疏。
儒林看作传，使者合求书。
野月随丹旐，山烟湿素车。
寝门今日泪，一洒为无余。

[七言绝句]
懒照青铜雨垫巾，试将欹正问傍人。
含羞小婢无言去，应笑髭须总似银。

[七言律诗]
出彊三载已三迁，跋履修涂又八千。
山近迷回宁有是，铺经幸脱岂其然。
乐饥𫗴粥姑安命，养拙茅斋且任缘。
若也故人髙义重，暂来江畔唁张骞。

[七言绝句]
冷冷疏疏雪里春，不轻吹笛付伶伦。
出墙幽独窥邻女，临水横斜览镜人。

[七言绝句]
阳安城西百尺楼，画栋翚飞出鼇岭。
蜀汉东南此地分，胜槩悠悠谁复领。

[七言绝句]
曦色云庵半堵红，霜林初暖鸟啼风。
下知人在萝窗里，瞑目炉薰百虑空。

[七言律诗]
我能甘贫谁委悉，惟欠鼓颔曳杖乞。
闭门宁饿十日雨，约己何能六尺屈。
裹子桑饭公等恩，食骏马肉我固失。
行将云水纵所如，一琖清泉负朝日。

[七言律诗]
山未高兮水不深，此情此意薄千金。
今朝酒伴双垂泪，明夜灯前独拥衾。
玉筯异时空见迹，麈犀千里亦通心。
桃源路绝无人到，应许刘郎再访寻。

[五言律诗]
阁为山名紫，松依水更青。
僧谈畴昔事，我记始初经。
败壁题仍在，臞轩唤不醒。
个中安稳住，但要主人惺。

[七言绝句]
决遣惭非朱子元，纷纷讼牒拥𬨎轩。
自嗟虚忝皇华使，材拙将何广上恩。

[五言律诗]
东南炎海外，寻访又输君。
过岭猿啼暖，贪程马送曛。
清谈消瘴疠，秀句起烟云。
及早来乡荐，朝廷尚右文。

[五言律诗]
专城不两年，千骑促朝天。
星宿明前席，江神护奏篇。
梅开堠亭雪，柳绽御楼烟。
怅望寒汀晚，芦花一钓船。

[七言律诗]
𬬻𦶟旃檀不称贫，霏霏玉露湿禅巾。
紫金地上三更月，红藕香中一病身。
少室少年偏入梦，多时多事去无因。
如今憔悴头成雪，空想嵯峨羡故人。

[七言绝句]
新有千丝明晓镜，旧无一画赞宵衣。
闲吟此外惟须饮，老觉人间万事非。

[七言绝句]
降龙钵，解虎锡，也是如来随事立。
显权就实化众生，究竟皆从定慧出。

[七言绝句]
玉蕊亭边集翠娥，琅璈声和万年歌。
月斜酒散天风冷，鸾鹤翩跹渡绛河。

[七言律诗]
江为雨频增浩荡，物因霜重益凄凉。
千年老木战风色，万里澄波浮日光。
梅萼半红浑腊意，麦田微绿已春阳。
欲留佳赏无樽酒，空引诗魂百尺长。

[七言律诗]
蓬山曾许挹浮邱，逾纪光阴一瞬休。
朔塞风霜人易老，申湖歌舞景长留。
我临宾席频先醉，君对仙棋几自讴。
千里诗来还感旧，不堪斜日凭边楼。

[七言绝句]
直不为楹圜不轮，斧斤亦复赦渠薪。
数株连碧真成菌，一胫空肥总是筋。

[七言绝句]
太真宫室上方新，归去先垂紫诏人。
天目洞霄期过处，星冠应不冒风尘。

[七言绝句]
家事积粗宜爱惜，使时直似眼睛看。
莫将恣意胡抛掷，用者须知成者难。

[五言绝句]
瘴雨出虹𬟽，蛮烟渡江急。
尝闻岛夷俗，犀象满城邑。

[五言绝句]
大士讲经竟，挥案成注脚。
一丸疗众病，不假驴驼药。

[五言律诗]
山林闲放身，幽意苦不惬。
因来我壶觞，且送尔官牒。
池莲红未葩，园笋绿已叶。
去住岂愿违，人寰付尘劫。

[七言绝句]
征鞍晓踏山头月，客袂昼披松下风。
况有禅堂供偃息，陶然一枕梦槐宫。

[七言绝句]
前年元夕宴谯门，万朵红灯闹早春。
谁谓今宵顿寥落，长天独拥一冰轮。

[五言律诗]
出处人情异，寒暄节物殊。
脚轻贪远路，眼转隔重湖。
近例占郎宿，频年已守符。
盛时人与地，尺一费招呼。

[七言绝句]
百万僧中不为僧，比君知道仅谁能。
无家寄泊南安县，六月门前也似冰。

[五言绝句]
人行冥昧中，遇坎辄自省。
闻是微妙音，安得忘所警。

[五言绝句]
家住嵩山下，好采旧山薇。
自省游泉石，何曾不夜归。

[七言律诗]
野鹤应疑凫雁苦，夏虫未惯雪霜寒。
隠居颜氏终安巷，垂钓严生自有滩。
破宅不归尘可扫，下田初种水应漫。
退耕尚作悠悠语，拙宦犹须步步看。

[五言律诗]
闲闷万千缕，金刀不可裁。
逢人心不记，见酒眼方开。
乱梦无时断，残春数日回。
东风固相恼，时送落花来。

[七言律诗]
异县飘流十载穷，年华又见转和风。
春游已陡惊梅白，夜集犹疑共烛红。
蓝尾方嗟形影隔，苍头俄喜信音通。
麦秋时节摇归掉，禅榻相从话苦空。

[五言律诗]
官闲得去住，告别恋音徽。
旧国应无业，他乡到是归。
楚山明月满，淮甸夜钟微。
何处孤舟泊，遥遥心曲违。

[七言绝句]
林塘腐草化为萤，星散飞来暗复明。
拾向书窗辉眼目，当将檠火对南城。

[七言律诗]
路入风篁上翠微，老龙蟠井四山围。
水真绿浄不可唾，鱼若空行无所依。
胜处虽多终莫及，旧游谁在事皆非。
祇今匏系何由到，徒羡联镳带月归。

[七言绝句]
洛阳交友皆奇杰，递赏名园只似家。
却笑孟郊穷不惯，一日看尽长安花。

[五言律诗]
晨征犯烟磴，夕憩在云关。
晚风清近壑，新月照澄湾。
郊童樵唱返，津叟钓歌还。
客行无与晤，赖此释愁颜。

[七言绝句]
纤纤圆实占芳春，得自侯门胜楚珍。
开叶开花人不会，百千年是等闲身。

[七言绝句]
玉粟匀圆官样黄，领巾借与十分香。
冲寒不为生春物，自要晨霜为洗妆。

[五言律诗]
高志爱官闲，来从玉笋班。
离家买湖石，开印对巾山。
风月添新句，朋游记旧颜。
桃花元有约，猥贱未能攀。

[五言律诗]
天巧与天宜，雕锼焉用诗。
冥鸿吾自爱，隠豹彼何知。
牧笛方堪听，胡笳不奈吹。
伤时烛之武，老矣不能为。

[五言律诗]
寂寥思隐者，孤烛坐秋霖。
梨栗猨喜熟，云山僧说深。
寄书应不到，结伴拟同寻。
废寝方终夕，迢迢紫阁心。

[七言律诗]
错落珠玑满袖倾，百年初见媿生平。
人从伊傅平头数，句似阴何彻骨清。
惠我善隣天有意，惜君横道世无情。
曲终狗尾那能续，欲附曹刘万古名。

[五言律诗]
大漠阴风起，羁孤血泪县。
忽闻天下母，已赴月中仙。
哀乐浮云外，荣枯逝水前。
遗书乞骸骨，归葬越山边。

[五言绝句]
深山夔子国，古柏静晖楼。
柯叶今如许，相看几故侯。

[七言律诗]
群山危立接云天，一水东朝会百川。
泱漭堪舆无此壮，崔嵬疏凿定何年。
千秋跃马兴亡梦，一点飞凫上下船。
时有刚风来浩渺，起予高兴九秋边。

[七言律诗]
京岘城南隠映深，两牛鸣地得禅林。
风泉隔屋撞哀玉，竹月缘阶贴碎金。
藻井仰窥尘漠漠，青灯对宿夜沈沈。
扁舟过客十年事，一梦此山愁至今。

[七言绝句]
休嗟光景速于飞，为爱春从柳上归。
好是新年添一岁，却知今是与前非。

[七言绝句]
风卷平沙日欲曛，狼烟遥认犬羊群。
李陵一战无归日，望断胡天哭塞云。

[七言律诗]
窗寒疏竹共萧骚，可笑圆荷着露凋。
实录成书辉日月，奉常新乐奏咸韶。
佳篇千里来青琐，好梦连宵到绮寮。
湖海固应聊尔耳，伫看丹诏下公朝。

[七言绝句]
旗幡四面下营稠，手诏频来老将忧。
每日城南空挑战，不知生缚入唐州。

[五言律诗]
懒修枯骨观，爱学文字禅。
江山助佳兴，时有题叶篇。
相逢未暇语，辄复一粲然。
岂须究所学，觅偈亦自贤。

[七言绝句]
随云步入青牛谷，青牛道士留我宿。
可怜夜久月中行，惟有坛边一枝竹。

[五言律诗]
嗟予苦山野，爱子有光辉。
饱学诗浑好，多愁虑益微。
幙中方倚办，江上可言归。
况有高风便，行看俊鹘飞。

[七言绝句]
奉祠得请向天台，清梦先寻紫翠堆。
借问刘晨今在否，云间应见耳孙来。

[五言律诗]
分得蟾宫种，凡葩岂足论。
古香吹不尽，生意至今存。
秋晚花三色，年深树半根。
更无攀折日，此恨向谁言。

[七言绝句]
桂花无主亦清秋，荞麦为谁先白头。
萤不照身常隠见，鸥燕求世自沈浮。

[五言绝句]
曾有烟波客，能歌西塞山。
落帆唯待月，一钓紫菱湾。

[七言绝句]
雾鬓烟鬟仿佛梳，老翁指点说三姑。
娉婷不嫁非无意，谁是人间大丈夫。

[五言绝句]
既剖尘中卷，三千及大千。
□□□□□，鼓众看喧天。

[七言绝句]
夸灶传家祖赤松，吹烟授道悟元宗。
初怀不拟潘衡贡，晚趣宁便薛稷封。

[七言律诗]
桂水无情日夜东，空余丹旐溯西风。
一经不负门闾望，五鼎端宜馈祀丰。
茂渥出纶观有炜，芳徽勒石播何穷。
遥知祖送诗千首，挽铎声悲大队中。

[七言绝句]
顿有亭前春耐寒，年年扶杖雪中看。
不知谢子题诗处，比得王家第几般。

[七言绝句]
笔稀秋老墨花春，散作烟云段段新。
闻有清诗心便渴，径烦珍字写西宾。

[七言绝句]
白头朱绂照银鱼，自笑名涂底屈纡。
见说近来隆简素，高飞万里看鹏图。

[五言律诗]
凉露初长夜，纤云浄尽时。
几人还对月，与客共论诗。
苦思常难稳，闲题或更奇。
不应夸末俗，准拟古人知。

[五言绝句]
般若多罗法，非广亦非狭。
翠竹与黄华，长松并短柏。

[七言绝句]
药山之子石头孙，饥过心荒浪里奔。
得个锦鳞如许大，看来当与道吾分。

[五言律诗]
小雨添溪滑，新晴散野清。
寸襟如水阔，一桨共云轻。
坦坦道皆直，萦萦径自横。
天衢从此卜，何用问前程。

[七言绝句]
平湖激水转山流，石涧萦纡走碧虬。
料得丹青无貌处，白苹红蓼满汀州。

[七言绝句]
酒旗相望大堤头，堤下连樯堤下楼。
日暮行人争渡急，桨声幽轧满中流。

[七言绝句]
投老安闲世味疏，深深水竹葺幽居。
床头昨夜风吹落，多是经年未报书。

[五言律诗]
江左推华胄，朝端挹老成。
官登九寺贵，迹寄五湖清。
治行当年立，家声继世荣。
书林有贤杰，名德岂惭卿。

[五言律诗]
金碧招提古，高峰最上层。
喧风僧入梵，宿雾佛前灯。
禅观延空寂，蒲牢忽震凌。
黄昏山路险，窘步一枝藤。

[七言律诗]
小桥浮动似乘槎，坐看归牛带晚鸦。
风卷断云飞玉马，水摇明月走金蛇。
影翻凤尾槟榔叶，香散龙涎茉莉花。
绝景胜游仍有伴，不妨流落在天涯。

[七言律诗]
激水聊充一笑嬉，扁舟西子想当时。
应怜波底无双鲤，直恐樽前有鸒斯。
笑我独将愁酝酿，闻君长苦酒禁持。
山中异日寻遗事，徒见吾家伯仲诗。

[七言律诗]
雨收霁色满川原，独曳枯藤出里门。
陌上微风摇稗穟，沟中残水出篱根。
系牲庙柱悲刀几，酾酒村场满盎盆。
兴尽还家殊不远，渔灯绩火閙黄昏。

[五言绝句]
正说知见时，知见即是心。
当心即知见，知见即如今。

[七言绝句]
金榜晓悬生世日，玉书潜记上升时。
九华山色高千尺，未必高于第八枝。

[七言绝句]
梦如符节自然合，吉事有开期必先。
天地无私人主圣，孤臣从此望归田。

[七言律诗]
佳禽百啭不惊风，午日蒙蒙睡眼中。
几片犹飞残腊白，数枝初见出墙红。
低回节物怜迁客，漂泊生涯难老翁。
多谢春光相击拂，一樽倾倒许谁同。

[五言律诗]
访客客已去，追凉成独行。
衣冠严汉殿，草木拱秦城。
古甃苍苔滑，空庭落日明。
出门还傥恍，列屋打碑声。

[七言律诗]
桃李成蹊竹迳幽，几年依隐玩林丘。
日边紫诏频催入，郭外青山故挽留。
河右始知天子圣，淮南应寝叛臣谋。
丝纶世掌真余事，济难徐观用巨舟。

[五言律诗]
峭壁侵霄极，灵踪不厌寻。
闲思曾有梦，归隐岂无心。
绝壁烟霞罢，幽岩洞穴深。
那堪思慧理，残日白猿吟。

[七言绝句]
家僮投晚闭柴荆，倚锡聊同结夏僧。
夜漏欲传城上鼓，笼纱初点佛前灯。

[七言绝句]
湔裙水满绿苹洲，上巳微寒懒出游。
薄暮蛙声连晓閙，今年田稻十分秋。

[七言律诗]
由来自是烟霞客，早已闻名诗酒间。
天阙因将贺表到，家乡新著赐衣远。
常吟卷里新酬句，自话湖中旧住山。
吴越主人偏爱重，多应不肯放君闲。

[七言绝句]
藓墙莎砌响幽虫，睡起繙书觉梦中。
残暑一窗风不动，秋阳入竹碎青红。

[五言律诗]
吏抱簿书去，聊兹驻屏星。
亦复唤名酒，脱巾姑细倾。
慎勿闭我门，要著屐齿痕。
悠然见南山，畴昔初不言。

[七言律诗]
发头滴血眼如镮，吐气云生怒世间。
争耐不平千古事，须期一诀荡凶顽。
蛟龙斩处翻沧海，暴虎除时拔远山。
为灭世情兼负义，剑光腥染点痕斑。

[七言律诗]
一年难得是芳时，花柳暄明易满枝。
人处其间无不有，事思以往总何宜。
清和天气雨频敛，冷澹风光日缓移。
交道从前要申固，惜春固可共寻诗。

[七言绝句]
造化平心混万殊，高低一色眩离朱。
如何尚爱南枝瘦，偏以凝脂助曼肤。

[七言律诗]
自愁雨破西岭出，只看水缘南涧生。
青天忽从树杪见，白日渐向谷中明。
豳公涤场不可失，陶令负禾须自行。
归时小榼搊亦满，固有阿连相伴倾。

[七言绝句]
翠衿红觜娇唇舌，羽族于中最性灵。
巧护狸狌莫惊吓，好留相伴诵心经。

[五言律诗]
月渐高虽小，星全隠不明。
老夫偶有酒，独酌过三更。
世间千万户，谁是倚楼人。
今夜中秋月，危栏一病身。

[七言律诗]
大雪江南见未曾，今年方始是严凝。
巧穿帘罅如相觅，重压林梢欲不胜。
氊幄掷卢忘夜睡，金羁立马怯晨兴。
此生自笑功名晚，空想黄河彻底冰。

[七言绝句]
漫愁青女妬新粧，已有风传处处香。
试问隠沦溪上客，欲将春色若为藏。

[七言绝句]
苍崖决水下雷霆，掉尾蜿蜒不暂停。
榜作翠蛟犹未称，不如唤作舞蛟亭。

[七言绝句]
梦魂夜夜在天涯，连岁音书不到家。
万里征人成白骨，春闺犹自卜灯花。

[五言律诗]
远守宦情薄，故人书信来。
共曾花下别，今独雪中回。
纸尾得新什，眉头还暂开。
此时同鴈鹜，池上一徘徊。

[七言律诗]
政尔喧豗浪如屋，忽焉熨帖纹如縠。
大船双橹鸣鹳鹅，小艇孤桡乱凫鹜。
金沙粲粲列宿明，君山宛宛修眉绿。
囊无东绢画无工，为写南征图十幅。

[七言律诗]
身名俱泰老尚书，叱驭宁辞万里途。
两地恩荣真赫奕，四川父老定欢呼。
乖崖袍带今重见，清献琴龟我更无。
频向筹边楼上望，归来方畧上新图。

[五言绝句]
薰炉驱俗氛，茗椀破尘虑。
披襟六月凉，乘此欲归去。

[七言律诗]
自怜滚滚抗尘容，深入云山得梵宫。
拂榻欲为庄叟梦，披襟聊挹楚王风。
条松老干森森直，古麓寒泉脉脉通。
衲子久能严戒律，炉香深炷掩房栊。

[七言绝句]
孤塔分明是故人，一回一见一情亲。
朝来走上山头望，报道兰溪酒恰新。

[五言律诗]
文盛经生少，官轻举子繁。
谁能堪远役，相与及微言。
残冻留春雨，新愁起夜樽。
斯文吾不敢，短句送归辕。

[五言律诗]
洛阳交旧里，过半已凋残。
在昔义投漆，最先悲阖棺。
谁知二纪水，重卜九原安。
闻说塞门路，白杨风更寒。

[七言绝句]
证实相，无人法，不用尺刀并寸甲。
魔军尽总证菩提，大地须弥一芥纳。

[七言律诗]
城头月落尚啼乌，乌榜红舷早满湖。
鼓吹未容迎五马，水云先已飏双凫。
映山黄帽螭头舫，夹道青烟鹊尾炉。
老病逢春只思睡，独求僧榻寄须臾。

[五言律诗]
制书下关右，天子问回中。
坛𫮃经过远，威仪侍从雄。
黄麾摇昼日，青幰曳松风。
回望甘泉道，龙山隐汉宫。

[七言律诗]
劭耕好语落西畴，父老逢迎笑点头。
销甲事农官有术，卖薪沽酒我何忧。
黄金深椀频倾倒，白布长衫迭献酬。
飒飒雨华随后乘，安排麦陇十分秋。

[七言绝句]
任性随缘一比丘，一生无喜亦无忧。
白云纵听飞来去，但得青山在即休。

[七言律诗]
路过青山曲转腰，松门楸岭背尘嚣。
烟云西望孤鸿没，舟楫东来一水朝。
忠义有怀空郁郁，功名余事漫寥寥。
无人就与山西将，缓带轻裘敌自消。

[七言绝句]
从事龟山亦偶然，宁知长别恨终天。
当时去就商量错，不似牛衣十八年。

[五言律诗]
客睡何曾著，秋天不肯明。
卷帘残月影，高枕远江声。
计拙无衣食，途穷仗友生。
老妻书数纸，应悉未归情。

[七言绝句]
程氏园当尺五天，千金争赏并朱栏。
莫因今日家家有，便与常时两样看。

[七言绝句]
忠孝一心清似水，功名千古重如山。
碧幢红旆照春色，赢得高堂白昼闲。

[七言绝句]
楼台半蘸浮天水，灯火频干继晷油。
桃李不须连夜赏，牡丹它日有高流。

[七言绝句]
天上人间事不同，相思何日却相逢。
芙蓉城在蓬莱外，海阔波深千万重。

[七言绝句]
银河清浅夜纵横，鱼钥传呼锁禁城。
试上红楼三十级，凭栏好看月初生。

[七言律诗]
锡马恩随汴楫浮，过家身近石桥游。
勤劳王事甘胼手，磨琢风骚苦白头。
浙水鱼龙移窟宅，浚郊陂泽变田畴。
使君亮直人知少，好笑封侯曲似钩。

[五言律诗]
想见海滨老，坐观台畔清。
一纶聊自适，万户本无情。
鱼跃心机静，鹰闲世事平。
行藏天意在，千古跂功名。

[五言律诗]
料我今谁识，交君日渐深。
相看如骨肉，有志各山林。
佐酒无珍具，成诗每痛箴。
昼逢常夜别，雨阻定晴寻。

[七言绝句]
曲曲清溪有几湾，酒船笳皷去仍还。
闲情自合频来此，只在州衙咫尺间。

[七言律诗]
茂苑元宵亦盛哉，千红百紫雪中开。
牡丹自是吴门有，莲莟移从都下来。
光射瑠璃最精彩，吐成蝃𬟽贯昭回。
归船尚有残灯在，更与儿曹饮一杯。

[七言律诗]
社酒真如粥面浓，朱颜顷刻换衰容。
霜轻已觉树摇落，云起始知山叠重。
梅市鱼归冲雨棹，宝林人定隔城钟。
此翁大似游僧样，炉暖窗深又过冬。

[五言律诗]
月白溪头石，霜清屋上茅。
岁行天自运，人老志还劳。
冬菊忘年友，寒梅耐久交。
向来金椀醉，今日对陶匏。

[五言绝句]
鱼腹累臣诀，蛾眉众女仇。
灵均空发问，詹尹若为酬。

[七言律诗]
月标元巳乐嘉辰，兴庆烟波涨晓津。
宴集幸联台衮坐，风流仍继禊堂春。
兰亭事古成遗迹，华蕚楼空委路尘。
歌吹满舡花夹岸，酒帘无处不留人。

[七言律诗]
烈士家风从橐尊，时容野客上朱门。
如登东观图书府，又似西岩水竹村。
自以一闲销日月，谁知万虑满乾坤。
诸公衮衮成何事，不若花前对酒罇。

[七言绝句]
片叶飞空忽报秋，玉醅浮蚁恰新𥬠。
相逢昂饮聊乘兴，万事从它一日休。

[七言绝句]
笼丛旧爱谿边树，路转清风尽日阴。
窗下不生分别相，石盆秋水养蕉林。

[五言律诗]
五月中夜息，饥蚊尚营营。
但将膏血求，岂觉性命轻。
顾己宁自愧，饮人以偷生。
愿为天下幮，一使夜景清。

[七言律诗]
石门一望路迢迢，五老峰高耸碧霄。
泉挂珠帘当洞口，烟拖练带束山腰。
香炉捧出仙人掌，辇辂行过织女桥。
午夜月明天似水，鹤归松顶听吹箫。

[五言律诗]
洛渚问吴潮，吴门想洛桥。
夕烟杨柳岸，春水木兰桡。
城邑高楼近，星辰北斗遥。
无因生羽翼，轻举托还飙。

[七言律诗]
剑山峨峨插穹苍，千林万谷蟠其阳。
大丹九转古所藏，灵芝三秀夜吐光。
如火非火森有芒，朝阳欲升尚煌煌。
何由㔉取换肝肠，往驾素虬朝紫皇。

[七言绝句]
长洲苑外草萧萧，却筭游程岁月遥。
唯有别时今不忘，暮烟秋雨过枫桥。

[七言律诗]
一城歌管中秋乐，薄暮楼台六幕垂。
明月幸无亏损处，浮云应有敛收时。
聊因表海今宵醉，却起钱塘去岁思。
有美堂前如白昼，练铺江面镜须眉。

[五言律诗]
烟筿环曲隄，飞轩俯幽渚。
水容静可鉴，倒见城头树。
青蒲矗尔秀，白鸟瞥然去。
胜晤与时新，遂歌奚能叙。

[七言律诗]
湖上高荷五月凉，云间三五桂华香。
蒲葵影里民无暑，飞镜光中吏有霜。
日近天申才半浃，阳居大夏恰中央。
定扶真主开炎运，雪耻归来报上皇。

[七言律诗]
满眼莺花自在春，送春情绪怯愁新。
鼓琴不用戴安道，行酒却须温太真。
晚岁深交能有几，相逢烂醉莫辞频。
新条更有明年在，重与东风作主人。

[七言绝句]
吴姬越艳楚王妃，争弄莲舟水湿衣。
来时浦口花迎入，采罢江头月送归。

[七言绝句]
布袜青鞋已嬾行，不如宴坐听啼鶑。
只言此老浑无事，种竹移花作么生。

[七言绝句]
枣园憭栗桧厅寒，醉倚琵琶倒鹖冠。
不似江州白司马，只成怨恨不成欢。

[七言绝句]
摩竭当年独掩关，银山铁壁莫追攀。
如今大施门开也，魔佛休分听往还。

[七言绝句]
南屏寄傲且今年，况复相羊得自便。
天下无人闲似我，闲中方寸阔于天。

[七言绝句]
生死悠悠无定止，改头换面嗔复喜。
何如识取本来人，只这喜嗔全是你。

[七言绝句]
画中曾见曲中闻，不是伤情即断魂。
北客南来心未稳，数声相应过前村。

[五言律诗]
□先□皇志，公除法从真。
玉楼要新记，铁壁夺全人。
宿草俄封墓，柔蒲谩裹轮。
岂无南董氏，奋笔传名臣。

[五言律诗]
文星金石笔，许尔有新铭。
宽作春风约，归看宰树青。
房留僧闭月，舟渡鴈移汀。
凭寄梅花酹，先贤必典型。

[七言律诗]
借得千岩一卷诗，吟窗尽日不停披。
苍波溜雨岷峨柏，赤石封苔岣嵝碑。
不是胸中横屴崱，如何笔下许瑰奇。
还君此宝文房里，应有神明为护持。

[五言律诗]
官事何时了，偷忙得饷闲。
清风寒食里，飞絮落花间。
灵运池生草，渊明鞠见山。
诗来令细读，玉佩响珊珊。

[五言律诗]
劒阁横云峻，銮舆出狩回。
翠屏千仞合，丹嶂五丁开。
灌木萦旗转，仙云拂马来。
乘时方在德，嗟尔勒铭才。

[七言绝句]
初心本欲践臣邻，帝里司回斗柄春。
今日得居天柱下，不忧先有夜行人。

[七言绝句]
无奈乡愁只强忘，龙山唤起再思乡。
故乡依旧千山外，却被龙山断杀肠。

[七言绝句]
飞近素霜时灭没，去衔红叶共悠扬。
花心何处无休歇，秋蝶双翎花树荒。

[七言绝句]
人间万事若磨持，丛入柘荣利害机。
祗有一般无对处，都如天地未分时。

[五言律诗]
路拥新霜叶，溪余旧涨沙。
栖乌初满树，归鸭各知家。
世事元堪笑，吾生固有涯。
南村闻酒熟，试遣小僮赊。

[七言律诗]
太原兵重压强胡，莫对秋风忆鲙鲈。
万里天声扬紫塞，十年人望在黄枢。
定应松柏心无改，自信云龙道不孤。
应笑病夫何所补，独能安坐养桑榆。

[七言绝句]
在梦那知梦是虚，觉来方觉梦中无。
迷时恰似梦中士，悟后还同睡起夫。

[五言绝句]
岂是无干意，多求失道情。
我见多求者，年高事不成。

[七言绝句]
草草盘蔬村野中，粗疏祇似旧家风。
猫儿虽有湖南笋，勺子即无江外菘。

[七言律诗]
短策羸骖山路长，松阴十里午风凉。
飞来一水自碧落，屹立五峰丛宝坊。
青鸟也随人听法，老禅聊为客烧香。
泉声绕枕浑如雨，月色满岩疑是霜。

[七言绝句]
寂灭性中随饮啄，渴饮饥餐无住著。
不患寡而患不均，众生和悦因斯乐。

[七言律诗]
岁晚江湖尚此行，从今一钵老淮城。
闻闻见见元无法，去去来来岂有情。
肯复餐针效罗什，独能沽酒致渊明。
风吹云散各南北，我亦归寻钓石盟。

[七言绝句]
曾约西林看木犀，望穷云外只空归。
十年又见秋风好，未觉幽芳一梦非。

[七言绝句]
痛填心兮不能语，寸断肠兮诉何处。
春生万物妾不生，更恨香魂不相遇。

[七言律诗]
酒酣坐待东方高，臂鹰走逐城南豪。
弯弓射杀白额虎，醉骑归马雪花毛。
日暮黄云动天色，易水迷魂招不得。
莫学并州游侠儿，徒费黄金饰鞯勒。

[七言绝句]
去岁如今会豫章，从容谈笑共衔觞。
岂期便作终天诀，尺素开时神内伤。

[七言律诗]
凤楼南面控三条，拜表郎官早渡桥。
清洛晓光铺碧簟，上阳霜叶剪红绡。
省门簪组初成列，云路鸳鸾想退朝。
寄谢慇懃九天侣，抢榆水击各逍遥。

[七言律诗]
郭内那知草色新，道人庭宇别藏春。
高榆风度青含荚，艶杏雨余红退唇。
茗盌薰炉清有致，禅天金地夐无尘。
裁诗得句如拱璧，不费咸阳设九宾。

[五言律诗]
日融风力软，曳杖独逍遥。
蜂去花心静，鶑迁柳影摇。
一年春易老，两鬓雪难消。
客至时留饮，无缘特地招。

[七言律诗]
鹤岭僧来细话君，依前高尚迹难群。
自抛南岳三生石，长傍西山数片云。
丹访葛洪无旧灶，诗寻灵观有遗文。
莫将离别为相隔，心似虚空几处分。

[七言绝句]
绿叶丛丛间紫茎，芳心细细为谁倾。
不如去入芝兰室，凑得仙家一段清。

[七言律诗]
旧馆芸香锁寂寥，斋舲东下入秋涛。
江晴风暖旌旗飏，木落霜清鼓角高。
吟就彩牋宾已醉，舞翻红袖饮方豪。
平生粗得为州乐，因羡君行首重搔。

[七言律诗]
得官来自洞中天，闲向桑间戏问禅。
已为命机根玉箓，曾将心印祖金仙。
懒看小吏呈朝报，喜听高人说世缘。
一物也无参底事，纷纷谁可付真筌。

[七言律诗]
古郡城池已瞰江，重湖更在郡东方。
水仙坐下鱼鳞赤，龙女门前橘树香。
路绝尘埃非洒扫，地无风雨亦清凉。
使君待客多娱乐，只有醒时觉异乡。

[七言绝句]
白水青山总上心，可怜月色夜沉沉。
平生到处无人到，说向人知路转深。

[五言绝句]
高台按虚境，飞驾罗太空。
小兆佩神虎，每来清夜中。

[七言律诗]
非云非鹤不从容，谁敢轻量傲世踪。
紫殿几徴王佐业，青山未拆诏书封。
闲吟每待秋空月，早起长先野寺钟。
前古负材多为国，满怀经济欲何从。

[七言律诗]
簇簇坡头锦绣丛，几番消息问来鸿。
素商未遣先惊绿，青女何妨更染红。
向日壅培曾覆篑，有时灌溉亦连筒。
年来羁宦成离索，却欠看花一醉同。

[七言律诗]
江卿二臬除书下，不与寻常遣使同。
玉佩懒随小儿走，绣衣聊展丈夫雄。
剑刀俗革田秋熟，贯索芒收圄夜空。
想伴清言惟小谢，有诗毋惜寄衰翁。

[七言绝句]
北入单于万里疆，五千兵败滞穷荒。
英雄不伏蛮夷死，更筑高台望故乡。

[七言绝句]
色染蔷薇水麝薰，静中时有暗香闻。
上人生怕花料理，未信真能恼石君。

[七言绝句]
来寻禹穴何容易，却上龙门得许劳。
拟借梅梁浮海去，坐登三级浪头高。

[五言律诗]
我行阳翟道，暮雨原上急。
麒麟冢相望，霹雳碑下立。
农耕傍山去，鬼火迸林入。
莫问泉下人，马𬯎衣更湿。

[五言绝句]
灵苗柜药好，无过真珠草。
伏药定无忧，服食人不老。

[五言律诗]
潼华覆哥舒，陈涛偾次律。
頼有李猪儿，发愤扶唐室。
长城贤已远，惟岳峻方崇。
借问南朝事，江流第一功。

[五言律诗]
覆篑一拳进，嵌空百肘宽。
僧房因石室，蚁穴梦槐安。
尘路十年别，松风六月寒。
凄凉旧题处，不忍更重看。

[七言律诗]
天色微茫入暝钟，严陵滩上系孤篷。
水禽与我共明月，芦叶同谁吟晚风。
隔浦人家渔火外，满江愁思笛声中。
云开休望飞鸿影，身即天涯一断鸿。

[七言绝句]
淅淅寒流涨浅沙，月明空渚徧芦花。
离人偶宿孤村下，永夜闻砧一两家。

[七言律诗]
甫里相望江尽头，得邻而隠了浮休。
落花流水元无碍，野鹤孤云尽自由。
顺里委心彭泽赋，适时乘兴剡溪舟。
区区世上分蛮触，对客忘言茗一瓯。

[五言律诗]
见道即修道，无心谁悟心。
是非凡与圣，成坏古无今。
碧涧流残叶，微风入静林。
谁来石岩下，教汝夜穿针。

[七言绝句]
劫火洞然俱败坏，青天白日愈光辉。
王孙醉寝迷春梦，不觉莺啼柳絮飞。

[七言律诗]
墟庙无人吊毁垣，故桥遗址至今存。
侵波野岸生新草，啮石老沙留旧痕。
金殿有基藏兔穴，玉舆无路半樵村。
甘棠古道轮蹄断，落日空山暮雨昏。

[七言律诗]
平生知己晦庵老，岁晚方怀见晚羞。
题诗寄公夏始盛，遣弟持书春又浮。
谢安东山岂我舍，迂叟洛中常国忧。
蟠桃结实动千载，朝菌不与晦朔谋。

[五言绝句]
偶来人境外，何处染嚣尘。
倘许栖林下，僧中老此身。

[七言律诗]
为乐东平得再麾，别营层阁驻经帏。
溢囊秘简青皆汗，署榜宸毫白正飞。
罇喜客来衔酒数，画疑仙去启厨稀。
门前即枕春溪路，几曲歌成使舫归。

[七言绝句]
白藕花飞上玉栏，菰漂黑黍浸云寒。
鯈鱼自乐鸥忘我，背立西风尽日看。

[五言律诗]
君行不少住，明日是清明。
驿路垂杨暗，淮河新水平。
天晴纡野兴，地逈畅离情。
故友如相问，深山戴笠耕。

[七言律诗]
通守方忻再命新，东风疏雨拂行尘。
封疆远入鱼凫国，岐路正逢蚕市春。
彭岫晓岚迎画隼，锦江晴绿照朱轮。
归期不待更书至，旧有清名在缙绅。

[五言律诗]
诸老都沦谢，惟公尚典刑。
谋谟关社稷，风采耸朝廷。
政路方虚席，台躔遽折星。
幸哉芳史在，宁用问丹青。

[五言律诗]
海棠红未了，又近牡丹时。
送日多忙事，酬春欠好诗。
暖风催麦早，晴晷转花迟。
不尽清游兴，重为上巳期。

[七言绝句]
风剪银潢雪满天，蹇馿骑过灞桥边。
诗愁万斛应难载，非为驰驱老不便。

[五言律诗]
几年沧海别，相见竟多违。
鬓发缘愁白，音书为嬾稀。
新诗徒有赠，故国未同归。
人事那堪问，无言是与非。

[五言律诗]
清风枝叶上，山鸟已栖来。
根别古沟岸，影生秋观苔。
徧思诸草木，惟此出尘埃。
恨为移君晚，空庭更拟栽。

[七言律诗]
清晓离家去路遥，绝怜寒景太萧条。
松深渐觉风声紧，云动还知雪意销。
沙嘴客担鱼种卖，山头人拾树枝烧。
梅华多处谁家酒，斜舞青帘隔小桥。

[七言绝句]
仙家庭院立春朝，不记仙翁几种桃。
共祝风光还上苑，钧天丝管换弓刀。

[五言律诗]
早宦早收还，相从溪与山。
身曾五□贵，心自一鸥闲。
留训金籯外，寻盟贝叶闲。
手铭平日事，打破死生关。

[五言律诗]
地白风色寒，雪花大如手。
笑杀陶渊明，不饮杯中酒。
浪抚一张琴，虚栽五株柳。
空负头上巾，吾于尔何有。

[七言绝句]
抱影无眠坐夜阑，窗风战雨下琅玕。
我将好况供陪梦，只恐灯花不耐寒。

[七言律诗]
昔年宝应茅斋主，别后炎凉已屡经。
暂入城来缘买药，却骑牛去似飘萍。
缑山重访吹笙伴，秘省长虚画鹤厅。
一任洛阳人白眼，且看三十六峰青。

[七言律诗]
未能立得自家身，何暇将身更为人。
借使有求能尽与，也知方笑已生嗔。
器才满后须招损，镜太明时易受尘。
终日闭门无客至，近来鱼鸟却相亲。

[七言律诗]
壁间冥冥云塞川，细看幻出江湖天。
寒鸦雪压冻不喧，沙尾忽有潇湘烟。
黄芦碧草鴈初下，画此千金不当价。
为君觅纸一题诗，诗不能工且观画。

[七言律诗]
晴春相见未多时，忽叹霜芜雪屋非。
僵瑟楼前方悼往，吹箫台下竟同归。
读书历历向秋树，织锦悠悠空晓机。
须信人间伉俪重，生年死日不相违。

[五言绝句]
昨日罗刹心，今朝菩萨面。
罗刹与菩萨，不隔一条线。

[七言律诗]
年来穷山少见日，十日阴雨一日晴。
春色于人既无分，酒徒与我宜违盟。
林花及时亦自蕊，山鸟应节犹知鸣。
况复吾生异花鸟，何为对景如忘情。

[五言律诗]
世道逢消长，人情徇爱憎。
光华如石火，明灭似风灯。
巢幕堪忧燕，垂天不羡鹏。
危心戒行险，视履益兢兢。

[五言律诗]
大块分劳逸，唯君独不均。
险夷安若性，金石想为人。
万卷书奚托，重泉恨莫伸。
谁知丞相子，天地一穷民。

[七言绝句]
雨过云衣已半除，深渊绚烂剖骊珠。
阴晴明日犹难料，未必中秋此夜如。

[五言律诗]
晚来风景丽，晴初物色华。
薄云向空尽，轻虹逐望斜。
后窗临岸竹，前阶枕浦沙。
寂寥无与晤，尊酒论风花。

[七言律诗]
渺漭湖天入短篷，心期祇许白鸥同。
人言火食阆蓬客，自命官身田舍翁。
酒可销闲时得醉，诗凭写意不求工。
更那长日温书眼，一送蜚鸿下远空。

[七言律诗]
献纳论思玉笋班，间因忠谠忤龙颜。
一朝锦水连江水，万里何山与卞山。
道大可能忘济世，名高那得镇投闲。
天教一似苏门下，先到筠阳却诏还。

[五言绝句]
瘦玉薄薄衫，晕灯和月冷。
独夜不禁春，梨花碎帘影。

[五言律诗]
风露浩无际，星河淡欲倾。
遥知竝船客，闻我咏诗声。
水鸟横江去，渔舟背月行。
神清不成寐，隐几待窗明。

[七言律诗]
柴门草径尽莓苔，不放黄尘俗子来。
诗客清晨冲雨入，梅花一夜为君开。
飘萧落叶残灯火，陆续清谈浊酒杯。
二十六年才四见，骊驹抵死祗相催。

[七言律诗]
求田问舍是何时，随分生涯可乐饥。
梦玉今年初学语，阿宜他日定能诗。
两家子弟俱无恙，一体文章是有师。
但得耕桑了门户，吾人不用宁馨儿。

[五言律诗]
蒸雨隘闾巷，茶山午风清。
同吟方斋人，禅老相送迎。
隔城带湖光，更约畅叙情。
轻云转雷晚，静定天宇明。

[五言律诗]
皇穹符宝运，嵩狱降真贤。
明月中秋后，黄花九月前。
潭潭新紫府，叠叠旧青毡。
遐想灵椿庆，春秋合几年。

[七言绝句]
玉洁冰清五十六，北山草木亦含芳。
自如胡李堪同传，璧合珠联有耿光。

[五言绝句]
花禁冷叶红，草敌虚岚翠。
清浄卢舍那，全身荆棘里。

[五言律诗]
开物务便成，通幽自有程。
退藏缘遇暗，入用为逢明。
契理关潜受，知机力不争。
赖因相启发，遂得振金声。

[七言绝句]
已爱清秋霁景鲜，山明水秀竹娟娟。
更来花下成真赏，顿觉飘飘意欲仙。

[七言绝句]
雨涨滩头沙已空，一帆西上快清风。
谁知去郡迟迟意，犹逐淮波日夜东。

[五言绝句]
风吹蒲苇丛，秋色日向晚。
美人何时来，行子饥未饭。

[七言绝句]
沙塞风高纩帛轻，春蚕到死只吞声。
寒机未织回文字，夜夜篱边诉月明。

[七言绝句]
心远不妨车马过，地偏渐听月风来。
参差竹木皆清景，唯有梅枝手自栽。

[七言律诗]
坐合何时得少休，羡君乘兴喜寻幽。
每逢幕府文书简，便作湖山佛寺游。
岩畔挥毫传丽句，林间炊黍饫香羞。
会须偷拨闲忙日，更上高轩看碧流。

[七言律诗]
戍邕溃卒导蕃夷，闻说衡湘被祸奇。
群盗忍残胜业柏，六丁应护中兴碑。
赭君山木渠何罪，招国殇魂鬼亦悲。
早晚岳云俱汛扫，挽天河水洗疮痍。

[七言绝句]
渊明把菊对清秋，醉里诗豪万象流。
画出多情愁绝处，七峰明灭断云收。

[七言律诗]
潭影悠悠白日闲，千年如画此江山。
高人徐孺死已朽，上疏梅仙去不还。
底是忧堪埋地下，谁能远不在人间。
相逢正有论诗乐，且透西江句上关。

[七言绝句]
不减建溪官焙香，匏樽汲水自煎汤。
未应重为粗官屈，定自诗情合得尝。

[五言律诗]
惟昔有归趣，今兹固愿言。
啸歌成往事，风雨坐凉轩。
时物信佳节，岁华非故园。
固知春草色，何意为王孙。

[七言绝句]
拈古谈今我尚无，木奴草女辨工夫。
草木恰知非外物，含灵那信自毗卢。

[七言绝句]
征夫万里戍交河，塞外萧条朔气多。
古壁暗蛩催夜织，朝来一叶下庭柯。

[七言律诗]
红满芳波绿满蹊，公余无事似幽栖。
临池洗砚看鱼跃，对竹坐衙闻鸟啼。
胸次九流如镜浄，壁间片锦与花齐。
云霄别有清华地，早晚朝车过竹溪。

[五言律诗]
湘西斜日边，峭入几寻天。
翠落重城内，屏开万户前。
崖崚危溅瀑，林罅静通仙。
谁肯功成后，相携扫石眠。

[五言律诗]
薄雪未满旱，苦晴翻剧暄。
长林无悴色，幽鸟亦多言。
纵喜春当复，还忧病作烦。
梅花愆驿使，芳草望王孙。

[七言律诗]
看尽人间利与名，归来始觉此身轻。
祸机不败渔舟兴，乐事浑输地碓声。
破箧虽无衣可典，寒畦已有芋堪烹。
余年且健贫何害，剩与邻翁醉太平。

[七言律诗]
倦翼卑飞忆故林，弟兄隔阔倍伤心。
神州翻作豺狼窟，天堑犹防马箠侵。
何幸鸰原同急难，宁将茅茹论升沉。
不须更语刘玄德，始觉元龙用意深。

[七言律诗]
乃祖身兼将相崇，诸孙玉立有家风。
此郎己复尘埃外，它日相期气类中。
行己勤勤须自省，读书亹亹要新功。
果能哮吼如狮子，一瓣香应嗣放翁。

[五言律诗]
茅许禀灵气，一家同上宾。
仙山空有庙，举世更无人。
独往诚违俗，浮名亦累真。
当年各自勉，云洞镇长春。

[五言律诗]
世俗沸如汤，公于静处藏。
忘机身不老，无事日偏长。
地僻松篁密，僧疏殿阁凉。
何须有妻子，涕泣似王章。

[七言律诗]
万炬红莲陆海中，车如流水马如龙。
九街画鼓春声满，百柁琼艘蜡味浓。
底事狂雷翻地轴，叵堪笑电破天容。
冲泥蹋雨寻归路，竹杖芒鞋取次供。

[五言绝句]
上弦明月半，激箭流星远。
落雁带书惊，啼猿映枝转。

[七言律诗]
海枯龙去雨淋淋，羯鼓諠哗山禁林。
虎士堕弢兵力倦，鸡人罢箭漏声沈。
鶑摇御柳春犹閙，燕蹴宫花雾转深。
肠断木绵庵里客，可怜郿坞筑黄金。

[七言绝句]
草荒三径寻常绿，树掩双扉丈尺高。
燕语不如鶑语静，蜂飞犹胜蝶飞劳。

[五言律诗]
高槛凉风起，清川旭景开。
秋声向野去，爽气自山来。
霄外鸿初返，簷间燕已归。
不因烟雨夕，何处梦阳台。

[七言绝句]
安莫安于王政平，乐莫乐于年谷登。
王政不平年不登，窝中何由得康宁。

[七言绝句]
一别重来十五年，残僧半在寺依然。
黄杨当日绝低小，已过危簷也可怜。

[七言绝句]
长日阴阴雨与风，病夫高卧一舟中。
少年欢气谁能遏，纵走名园看落红。

[五言律诗]
小雨新凉进，遥山翠霭分。
稻粱先告病，粟麦晚收勋。
助尔农人喜，嗟余课子勤。
跨馿穷有相，琢句老无闻。

[五言律诗]
桃源渺何处，梦短到家难。
不办一邱费，犹为九品官。
鹤嫌新俸薄，鸥讶旧盟寒。
附翼攀鳞事，书生不敢干。

[七言绝句]
直舍孤吟未过清，梅花相与有诗情。
寒鸦真似随人好，写就新诗啼数声。

[七言绝句]
山阿有人著薜荔，廷下缚虎眠莓苔。
手磨心语知许事，曾见汉唐池馆来。

[五言律诗]
西蜀何夫子，濡毫作冢铭。
辽辽传耳目，炳炳若丹青。
罢市知遗爱，存祠识旧形。
生刍莫能置，江阔底沧溟。

[七言律诗]
牛屋方将同扣角，渔矶亦拟共披蓑。
即今耆旧多凋谢，从古文章要琢磨。
一老少曾闻正始，六人五已相元和。
白头頼有溪翁伴，颇怪高轩不我过。

[七言律诗]
肯与衰颓论久要，爱君才健气飘飘。
声名桂苑曾晞冀，风节霜台愧续貂。
分落江湖惊几歳，喜同文酒驻双桡。
天寒不奈隋河浅，又使清谈付寂寥。

[五言律诗]
行间得子明，笑里下兹城。
好汉人难识，髯郎鉴独精。
溪巫荐村酒，舟子问江程。
颇忆濡须否，风旛作战声。

[七言绝句]
善言善行颜闵冉，子贡依然与有之。
可是晚年深性道，三年丧毕转依依。

[七言绝句]
纵悬河辩诳痴愚，理尽辞穷口嗫嚅。
卒急未能谈吐得，相看摩捋白髭须。

[七言律诗]
翰林文字本雄强，况复斋祠向静坊。
高树黄鹂无去意，深廊朱幕动微凉。
不嗟门外尘沙苦，只觉壶中岁月长。
庭下阴苔未教扫，榴花红落点青苍。

[七言绝句]
远想阴云锁碧山，坐听簷溜响潺潺。
却惊漏泄洪钧妙，变化风雷顷刻间。

[五言绝句]
已属畦丁了，都将菜甲耘。
数时稽食籍，醢芥又羹芹。

[七言律诗]
何须风雨苦相催，自结东君不在媒。
开晚要当三月盛，艳高宜作百花魁。
好期天上香魂返，长对樽前醉玉颓。
谁道元舆能体物，只教羞死刺玫瑰。

[七言律诗]
圣代规模跨六朝，行宫台殿压金鼇。
三山落日青鸾近，双阙清风紫凤高。
石虎蹲江蟠王气，玉麟涌地镇神臯。
太平不用千寻锁，静听西城打夜涛。

[七言绝句]
池中春蒲叶如带，紫菱成角莲子大。
罗裙蝉鬓倚迎风，双双伯劳飞向东。

[七言绝句]
青冥结根易倾倒，沃洲山中双树好。
瑠璃宫殿无斧声，石上萧萧伴僧老。

[五言律诗]
灵光犹岿然，别久忽书传。
风雨各闭户，山林多谢天。
眼花千里外，心事十年前。
独为儿曹喜，通家契有缘。

[五言律诗]
早久何当雨，秋深渐入冬。
黄花犹带露，红叶已随风。
边思吹寒角，村歌相晚舂。
篱门日高卧，衰懒愧无功。

[七言律诗]
旧里徘徊忽四旬，高斋高胜足懽忻。
当轩晓看山横黛，负郭秋成稼覆云。
酌酒屡邀朋契乐，弄琴真与俗喧分。
虔州莫讶迟迟去，乡便恩荣荷圣君。

[七言绝句]
云落山根蔽远江，渐迷高树到幽窗。
须臾细雨风收处，画出苍洲白鸟双。

[五言律诗]
故人得会合，况复有乡闾。
静失秋天幕，幽忘海上居。
留连且彻晓，分散即如初。
笑语同灯火，还思远寄书。

[七言绝句]
浪爪拏舟雪溅空，十年胸际著慈风。
如今堂上时相见，分付饮茶谈笑中。

[五言律诗]
九霄无诏下，何事触清尘。
宅带松萝僻，身惟猨鸟亲。
吟看仙掌月，期有洞庭人。
莫问烟霞句，悬知见岳神。

[五言律诗]
上山割白纻，山高叶摵摵。
持归当户绩，为君为𫄨绤。
不惜洁如霜，畏君莫我即。
谁言菖蒲花，可闻不可识。

[七言律诗]
守节如初未足观，毫厘终始实其艰。
郑公勇却枢衡贵，卫叔羞居荷橐班。
冷暖万端炊饭顷，是非一著弈棋间。
江湖无限孤高客，拭目看公此召还。

[七言律诗]
秋空雨过一掀帘，万象森森夜气严。
皓露滴人珠满袖，金风吹月鉴开奁。
荒阶蟋蟀动相感，大海虬龙方退潜。
物理穷通何足叹，试开阊阖问洪纤。

[五言律诗]
出京才四日，雨雪日一县。
行徧淛江头，梦识庐山面。
相逢兄弟欢，莫作儿女恋。
归计动心旌，春风摇柳线。

[七言律诗]
与君未得便安闲，边警偏能恼涧槃。
草地枣红犹索鬭，田家稻白可能餐。
谁将铁绠横江锁，莫靠琵琶出塞弹。
处处冲梯楼上舞，不应诸老自巍冠。

[五言律诗]
闻道常年会，尚书领客来。
公能哦旧句，我恨阙初陪。
鬰鬰云峰雨，苍苍石磴苔。
人亡与节逝，已矣两裴回。

[七言律诗]
我圃虽荒亦有梅，云何也会待春回。
寻香逐色从头数，弄蘂攀条著眼催。
老境隙光真野马，新年律琯已飞灰。
一枝千树俱能尔，莫负尊前得句来。

[五言律诗]
南山有白云，应物任所适。
欻来非有心，倐去还无迹。
甘泽望沾浃，嘉生待苏息。
无为遽收卷，复入岩间石。

[五言律诗]
不趁常参久，安眠向旧溪。
五更千里梦，残月一城鸡。
适往言犹是，浮生理可齐。
山王今已贵，肯听竹禽啼。

[七言绝句]
碧落当年堕酒星，醉中万事一浮萍。
亦知人世无穷事，一醉松根不肯醒。

[七言律诗]
西北云波逗异津，两陂相合到城𬮱。
桥横断岸才通舫，路转新洲不踏尘。
倒影剩容霞底日，暖光平展鉴中春。
摧颓病守时无用，堪与鸥鹇作主人。

[七言绝句]
洗尽尘机万虑空，胸中冰鉴许谁同。
今宵正可谈风月，借问何人是阿戎。

[七言绝句]
浴蚕才罢𫗪蚕忙，朝暮蓬头去采桑。
辛苦得丝了租税，终年祗著布衣裳。

[七言律诗]
圣孝神明已默通，皇猷德业更兼隆。
昌期适契千龄会，上瑞宜生九庙中。
异彩光凝何煜爚，灵葩色正自昭融。
天将福庆资宗佑，方至如川岂有穷。

[七言绝句]
欲洗霜翎下涧边，却嫌菱刺汚香泉。
沙鸥浦鴈应惊讶，一举扶摇直上天。

[五言律诗]
每见清江使，常询向子平。
徐行为山健，老眼对书明。
世共尊耆旧，愚犹及老成。
谁人要半道，愿与一门生。

[五言律诗]
江干日清旷，寓目一搘笻。
落叶信流水，归云识旧峰。
兰荪谁共采，凫鴈自相从。
莫爱苹风起，波来千万重。

[五言律诗]
城北桃花渡，楼居半海商。
官河通远浦，津树杂高樯。
旭日江烟暖，东风水草香。
为看风土异，客子又怀乡。

[七言绝句]
笠泽沧波拥洞庭，望中七十二峰青。
待偕龙女乘云去，占取参天一画屏。

[七言绝句]
行愁驿路问来人，西去经过愿一闻。
落日回鞭相指点，前程从此是青云。

[五言律诗]
蓄水滋兰畹，开窗近竹林。
败糊黄螘哄，断简老虫侵。
酒尚欺人病，诗能对客吟。
晨昏一饱足，此外不关心。

[七言绝句]
平明小雨压香尘，遶舍扶疏绿渐匀。
睡过花时慵著句，老来春事不关身。

[五言律诗]
屯云开宇宙，八表敛风尘。
猎德恢天网，充庭诧蜀珍。
一编元祐学，双阙武林春。
赤汗青丝鞚，修途款问津。

[七言绝句]
屡试吴中千里莼，闽中荔子亦尝新。
独游每恨无佳思，正好溪山少故人。

[七言绝句]
孤芳未分落人间，故向东风小作难。
眼底莫容蜂蝶乱，好留明月趁春寒。

[七言绝句]
重来时节又秋深，黄菊香中一炷沈。
浑觉去年无限恨，物华人意总如今。

[七言绝句]
忽忽新冬无一旬，自怜憔悴楚江滨。
满前魑魅何曾御，尚愧无功作逐臣。

[七言律诗]
吟魂不饮觉惺惺，那更宵眠得雨晴。
遍地乱沾霜叶碎，随风斜上纸窗明。
暗欣石罅添泉脉，几回簷牙认雪声。
明日梅边曾有约，西郊泥泞未堪行。

[五言律诗]
白日扃泉户，青春掩夜台。
旧堂阶草长，空院砌花开。
山晚铭旌去，郊寒骑吹回。
三川难可见，应惜庾公才。

[七言律诗]
一派清流绕屋长，阴阴古木隔修墙。
枯梅照水横疏影，新竹摇风送细香。
诸老旧游如洛社，百年陈迹有溪堂。
扁题祖笔真奇绝，𥩟立沈吟两鬓霜。

[七言绝句]
两竿烟筿翠涓涓，数里清阴带渭川。
自抱岁寒君子节，凤凰不到已多年。

[五言律诗]
去始丰城剑，还终大仰禅。
纵横几诗句，摹写百山川。
竹使承流日，蓬山促召年。
侬行亦何为，白首使如迁。

[七言律诗]
全家久住白云窝，贪看疎梅夜景多。
帘角花阴和月卷，墨池水冻带冰磨。
寒欺驼褐吟肩耸，暖入鹅黄醉面酡。
笑挹暗香人不寐，不辞百匝绕前坡。

[七言律诗]
夔州归后圣于诗，到墨池来字更奇。
岳后前驱护丹灶，湘灵起舞听朱徽。
经行一梦游仙枕，遗爱千年堕泪碑。
俗物茫茫留不住，化为辽鹤入云飞。

[五言律诗]
佛法元无法，人谋尽过谋。
说空犹是着，领妙更何求。
径滑松杉古，窗虚水石幽。
琤琤鸣铁里，安处一时休。

[七言绝句]
屋角梅花枕鲁宫，柏台借重过江东。
月明鸟定文书静，九郡谯楼起烈风。

[七言绝句]
昔看滩头印明月，今观海底拾玄珠。
自从迦叶天机浅，不但花无笔亦无。

[七言律诗]
街鼓冬冬霜月寒，冶游夹道拥如山。
衡门谢客孤吟过，铃阁忧民一念关。
变赤地余成佛国，望红云处隔仙寰。
华灯收了霏微雨，最好耘田更钓湾。

[五言律诗]
寂寞两相阻，悠悠南北心。
燕惊沧海远，鸿避朔云深。
夜梦江亭月，离忧陇树阴。
兼秋无限思，惆怅属瑶琴。

[五言律诗]
深炷一炉香，孤吟夜正长。
山虚风落木，云破月窥房。
老骥志千里，越禽思故郷。
羁栖两寂寞，坐叹鬂毛霜。

[七言绝句]
竦楶雕珉万万层，云头晃晃现觚棱。
野人自爱幽深景，只是寻常不见僧。

[七言律诗]
焚香诵易与天游，君命相催不肯休。
时节固知来则是，功名却以得为忧。
翠蓬云气生衣袂，金殿阳光动冕旒。
此际一言能悟主，始堪回首旧林丘。

[七言绝句]
居官役役簿书间，及到家山困往还。
若欲静吟无俗累，算来却是客中闲。

[七言绝句]
枕前百念忽纷然，旧学新闻总现前。
现到天明无可现，依前还我日高眠。

[七言律诗]
两隽诗声敢重轻，苍山对峙大川倾。
形为幼眇无遗恨，有入题评莫遁情。
未许曹刘夸独步，不应邾莒合逃盟。
清篇读罢重看镜，似觉青丝鬓脚生。

[七言绝句]
面门出入见还难，无位真人只尺间。
去路一身轻似叶，高名千古重如山。

[五言律诗]
北禅夜分岁，特地巧安排。
维那出只手，线去又丝来。
田郎催拍板，鲍老舞三台。
若教行正令，活作一坑埋。

[七言绝句]
自挽狂澜制百川，致君何日不尧年。
由来八座尚书贵，盛事骎骎海内传。

[五言律诗]
昔忝郡文学，今为宗子师。
政怀三釜乐，那复四愁诗。
时服光摇目，香秔滑溜匙。
唯应讲风雅，傥可解人颐。

[七言绝句]
渔艇冲烟岩口泊，村醪注瓦瓮头尝。
雨声夜杂滩声怒，借与行人一枕凉。

[七言律诗]
贫病相牵各异乡，心随南雁与翺翔。
感君三绝出妙手，慰我九回萦别肠。
山色为人分浅黛，泉声何事碎鸣珰。
千岩万壑山阴路，谁与临流共一觞。

[七言绝句]
初疑云母光相射，又似秋蝉翼乍枯。
智慧有灯千佛供，菩提叶巧一孤灯。

[五言律诗]
妙绝窥三赋，雄才想二豪。
望惊河伯叹，却走季咸逃。
句挟青邱大，吟翻白雪高。
定知空骥北，犹待九方臯。

[五言律诗]
泰伯玄风远，延州德让行。
阖棺追大节，树羽册鸿名。
地户迎天仗，皇阶失帝兄。
还闻汉明主，遗劒泣东平。

[七言律诗]
阿常为官真拓落，胸次平生著丘壑。
权奇突兀要举似，毛颕从来有能事。
老子于此兴不浅，孤鸿斜日秋江远。
忘怀丹青以句鸣，只数辋川王右丞。

[七言绝句]
几度云间望鹤飞，相逢犹喜及秋期。
明朝采药青原洞，好掬寒泉供祖师。

[七言绝句]
岩壑幽幽竹树青，山泉鸣处看云生。
苍苔不没摩崖字，留与游人唾姓名。

[七言绝句]
北苑中春岫幌开，里民清晓驾肩来。
丰隆已助新芽出，更作讙声动地催。

[七言律诗]
碧沚堂前瞰水官，只应唤作玉壶看。
颇闻秩秩玳筵展，莫遣匆匆银烛残。
酒付别肠宁怕窄，诗由广舌不忧干。
老夫孤坐三更月，欲往从之良独难。

[七言绝句]
千崖爽气已平分，万里青天辗玉轮。
好向钱塘江上望，相逢都是广寒人。

[七言律诗]
珍重吾儿记瞽言，献之玉帐及𬨎轩。
汉钳者众商多犯，秦税民深吏少恩。
监竹忍馋毋食笋，割葵轻手勿伤根。
乌衣子弟多佳者，莫遣诸贤笑后村。

[五言律诗]
天地一阴阳，推迁见短长。
后朝方反复，此月谩称良。
萍梗余浮迹，桑榆借晚光。
有龟还懒卜，唯觉好支床。

[七言绝句]
五十之年又过三，依然白发照青衫。
年来大起山林兴，任达从教笑阮咸。

[五言律诗]
蒙居养正斋，清景湛灵台。
叠石移山至，开池待月来。
是谁游象外，求我放心回。
庭际风敲竹，分阴满绿苔。

[七言绝句]
老画骎骎不可攀，风流依约片言还。
小儿若悟他年事，肯使生心涕泪间。

[五言律诗]
残日住孤馆，虚廊遶几回。
沙鸥背人去，江雨带潮来。
古驿怪藤合，霜花错节开。
时因念衰疾，独与暮猿哀。

[七言绝句]
受金纵敌将何知，曹沬功名失此时。
雁足不来貔虎散，沙头蚌鹬谩相持。

[七言律诗]
山云漠漠雨霏霏，正是骚人唱和时。
谪宦惭无贾生赋，愁霖合有谢公诗。
已妨步月尘凝榭，恐误登高菊满篱。
且喜宾筵得同道，不为篇什欲何为。

[七言绝句]
泪眼凌寒冻不流，每经高处即回头。
遥知别后西楼上，应凭阑干独自愁。

[五言绝句]
薄薄沈熏骨，英英玉炼颜。
恼人风味别，斗帐梦中闲。

[五言律诗]
缅怀阁清辉，赋诗当此日。
盛会不复闻，手种园蔬七。
何如采若人，观书夜至乙。
能如子美心，托雨纪其实。

[七言律诗]
一毫不露见全身，德觇征符捷若神。
嵩岱自高元地势，球琳非琢本天真。
出山聊作无心润，著物应名有脚春。
唤作使君犹未解，岂知游戏两朱轮。

[七言绝句]
伫立危亭醉眼宽，无边秋色夕阳间。
牧儿腰笛挽牛去，却放半川云水闲。

[七言律诗]
野鹤摩云万里心，一枝聊复寄高林。
愁边举目江山异，客里登楼岁月深。
长铗誓为知己用，短檠空伴读书吟。
龙门不拒通家子，应许来听正始音。

[七言律诗]
巨浸浮空无路通，双鳞纪瑞杳难穷。
昔人刻石留山趾，今日呈祥表岁丰。
众喜有年歌善政，独惭无补助成功。
须知显晦将千载，往哲标名岁大中。

[七言律诗]
相逢不作白头新，肯复悠悠问大钧。
煮茗坐穷西寺日，哦诗惊动北州春。
吾侪渐可传书种，儿辈当令洗塞尘。
节物峥嵘君遂去，驱蛩终始觅何人。

[五言绝句]
我欲培修竹，新添笋几根。
徘徊看不已，爱惜似儿孙。

[七言绝句]
冰锁寒泓湛不摇，瘦枝无力闯春饶。
风中鲜馥来无迹，一点干酥冻不消。

[七言律诗]
白发将军亦壮哉，西京昨夜捷书来。
胡儿敢作千年计，天意寜知一日回。
列圣仁恩深雨露，中兴赦令疾风雷。
悬知寒食朝陵使，驿路梨花处处开。

[七言律诗]
家在吴中处处移，的于何地结茅茨。
囊空不肯投牋乞，程远多应税马骑。
短剑易钱平近债，长瓶倾酒话余悲。
衡山老祝凄凉甚，明日无人共讲诗。

[七言绝句]
夜深雪压内门前，一榻还惊四璧天。
上相传觞妻拥炭，归来鼾息顿安眠。

[七言律诗]
坤维求尹此难才，重倚真贤出上怀。
一去棠阴歌蔽芾，再来人乐似乖崖。
新承纶綍从天别，旧过山川作画排。
莫候使星临益分，郎回符采正三阶。

[七言绝句]
等闲施设岂徒然，平地波澜欲浸天。
更向胡梯敲数下，免教失脚堕黄泉。

[七言绝句]
何处邀君话别情，寒山木落月华清。
莫愁今夜无诗思，已听秋猨第一声。

[五言律诗]
好山横远碧，平野带林塘。
四望耕桑地，几年云水乡。
海天龙上下，秋日鹤翶翔。
覩物忽有感，无心住草堂。

[七言律诗]
君家遥借我家山，我亦时来一笑看。
缥缈云扶千叠秀，空蒙翠滴两州寒。
已将老目供秋晚，未觉豪心怯酒阑。
文伯诗无飘泊叹，尽将幽抱付遐观。

[七言律诗]
东都曾见汝生时，客舍孤吟夜忍饥。
忆昨能为鸐鹆舞，祗今应诵脊令诗。
傥无气节如元礼，便有功名似药师。
问道若知真理窟，且分余论及吾儿。

[五言律诗]
近与李商叟，共谈韩季萧。
旧毡余翰墨，幽寺乐箪瓢。
问友多冥漠，须君慰寂寥。
云胡又相失，于此亦何聊。

[七言绝句]
斫案兴言断众疑，鼎分从此定雄雌。
若无子敬心相似，争得乌林破魏师。

[七言绝句]
转枕挑灯候晓鸡，相君应叹太常妻。
长年多病偏相忆，不遣归时醉似泥。

[七言绝句]
正月晴和风气新，纷纷已有醉游人。
帝城花笑长斋客，三十年来负早春。

[七言绝句]
一切法离分别相，依前诸相自如如。
春风影里乾坤大，无限江山开画图。

[五言律诗]
闲身如野鹤，天地一虚巢。
山水琴中趣，松筠世外交。
怀亲逢远信，开卦卜归爻。
更说云门好，相期共结茅。

[七言绝句]
春殿千官宴却归，上林莺舌报花时。
宣徽旋进新裁曲，学士争吟应诏诗。

[七言律诗]
雁断无书到笔峰，暮云空自满江东。
漫郎一片襟期杳，子美三生习气同。
身外有赀惟老砚，竹边无价是清风。
何时共听檐花雨，小醉微吟夜烛红。

[七言绝句]
花外小车时出游，有佳风月亦登楼。
水晶宫与人间相，把乞先生未点头。

[七言绝句]
鼻里音声耳里香，眼中咸淡舌玄黄。
意能觉触身分别，冰室如春九夏凉。

[五言绝句]
崔嵬辟支塔，舒卷半腰云。
知是藏真骨，灵光玉色纷。

[七言律诗]
彭城寺壁看诗来，颜氏瓢樽偶共开。
茅屋未完先凿沼，竹林成后想宜梅。
新诗妙绝难为继，高论微低得共陪。
第一词人生不识，兹行尚喜揖君才。

[七言绝句]
解用不须双刃剑，延龄何必九还丹。
尉迟□不在家死，狮子那能食兔钱。

[七言绝句]
帖帖平湖印晚天，踏歌游女锦相牵。
凤城半掩人争路，犹有胡琴落后船。

[七言绝句]
观风危堞与云齐，楼下开门画戟西。
鼓角声沉丝管沸，卷帘晴黛远山低。

[五言绝句]
眼看人换世，手种木成阴。
藏拙无三窟，谈禅剧七禽。

[七言律诗]
南宫幸袭芝兰后，左辅曾交印绶来。
多病未离清洛苑，新恩已历望仙台。
关头古塞桃林静，城下长河竹箭回。
闻说随车有零雨，此时偏动子荆才。

[七言绝句]
禁籞秋光睹物华，飘然清思浩无涯。
沙边桥下浅深水，岸侧竹间红白花。

[七言绝句]
曾愁香结破颜迟，今见妖红委地时。
若是有情争不哭，夜来风雨葬西施。

[五言律诗]
漫有游随意，何曾语展眉。
琴台悲犬子，江路忆熊儿。
修竹萧萧寺，平芜浅浅陂。
年来底事业，访古但饶诗。

[七言律诗]
晖晖晴日树头平，望外遥山宿雾轻。
积潦夜增南浦涨，微风朝送北窗清。
滞留羁客牵归思，陶写新诗尽物情。
谁谓春宵常苦短，老来无寐厌长更。

[七言律诗]
王笋参参好弟兄，幽轩共对短灯檠。
抟风万里志将遂，听雨几年心独清。
戯彩奉觞欢正洽，对床欹枕梦初成。
此时细细簷花落，别是一觥风雨报。

[五言律诗]
南北倦游客，离家几问津。
文随年共老，名与德俱新。
射策谩稽古，抱关犹误亲。
穷通只如此，宁愧断机人。

[七言绝句]
但恐醍醐难并洁，秖应薝卜可齐香。
半垂金粉知何似，静婉临溪照额黄。

[五言律诗]
闻健朝朝出，乘春处处寻。
天供闲日月，人借好园林。
渐以狂为态，都无闷到心。
平生身得所，未省似而今。

[五言律诗]
特起西南纪，孤飞五十年。
名登千佛顶，位亚六阶躔。
文社尊韩伯，经门事董先。
山川有冥会，公在孝廉阡。

[七言绝句]
驿路涂泥一尺深，竹舆高下历千岑。
愁霖洗尽梅梢雪，把酒无人慰此心。

[七言绝句]
芙蓉狼藉拒霜残，只有黄花巧耐寒。
盈把已供陶令醉，落英分与屈原餐。

[五言律诗]
桃李蕃晴日，江山秀晚春。
孤舟多病客，长道未归人。
豪俗竞行乐，倦游慵问津。
南山还暮雨，疑有楚台神。

[五言绝句]
不肯竞桃李，甘心同艾蒿。
德人一题品，愈觉风味高。

[七言绝句]
雨脚波头远接连，衣寒础润犯梅天。
谁怜旅食缁尘客，日问珠炊与桂然。

[五言律诗]
泾渭本一水，浊清我何尤。
白雪固为洁，老兴开两眸。
须臾冥心坐，薪火时添抽。
咄哉皆前尘，秃发不满头。

[七言律诗]
酥酪君家伯仲贤，相从黉舍倏经年。
三巵酒薄难为圣，一腹书空但喜眠。
庾信刻筠怀旧坞，隠侯题壁有新篇。
糅甘调滑思归养，溢握陔兰照露鲜。

[七言绝句]
春园南北笋过墙，墙下离离草更香。
啼鸟野花无问处，苍山牢落下残阳。

[五言律诗]
肯叹儒冠误，长随举子忙。
阿戎成雅志，小阮发幽光。
原冷鸰犹近，椿摧桂始芳。
老成嗟不见，犹记貌堂堂。

[七言律诗]
出门何许会初心，家有师儒是学林。
画古更因金印伟，书丛方称锦堂深。
朱橙荐酒随冬蟹，翠蔓披墙引暮禽。
每幸酸咸得同嗜，可令倾耳阙韶音。

[七言律诗]
杨子江头昔共迷，一为京兆隔云泥。
故人昨日同时吊，旧马今朝别处嘶。
向壁愁眉无复画，扶床稚齿已能啼。
也知世路名堪贵，谁信庄周论物齐。

[七言绝句]
春风吹我到云林，不为梅花著意深。
岁晚老身无著处，暗香随日动岚阴。

[七言绝句]
薛老峰南更近西，小楼高阁与云齐。
中山酒熟中元节，归去从他醉似泥。

[七言绝句]
四十劫来闲坐休，忽抛长舌閙篮头。
若言面壁为心法，瞿老还输第一筹。

[七言绝句]
石门巇崄铁关牢，举目重重万仞高。
无角铁牛冲得破，毗卢海内作波涛。

[七言律诗]
亲宾相贺问何如，服色恩光尽反初。
头白喜抛黄草峡，眼明惊拆紫泥书。
便留朱绂还铃阁，却著青袍侍玉除。
无奈娇痴三岁女，绕腰啼哭觅金鱼。

[七言绝句]
疏髯荆楚青油客，踏著天根息此堂。
惹得深山狂简子，年年来此道先生。

[七言律诗]
访旧论交忆断金，闭门宣想日高吟。
应思后牧长回首，更学阴何苦用心。
顾我自知经世浅，如君何苦爱人深。
相逢休说东山话，已觉昨非犹至今。

[七言绝句]
高固难为太素容，卑还恶紫又羞红。
柔黄软白交相混，色一归于正与中。

[七言律诗]
纷纷处世羡鸣珂，君隠考槃诗独哦。
三径早知皆坦路，一庵聊复障颓波。
田园无悔归家晚，松柏存看绕舍多。
笑我身闲闲未得，不知何日再相过。

[七言律诗]
上方细路蟠如绾，下有晴川平似坂。
近水远山皆可人，跃踊来供搜句眼。
小池中有江湖春，孤洲便可呼白萍。
团团倚槛看清澈，不敢洗耳山僧嗔。

[七言绝句]
西湖风物似当时，惟有流光去莫追。
十四年前植修竹，茂阴如识绕方池。

[七言律诗]
蓬莱境界隔风烟，一带银河接九天。
礼斗瑶台春草合，豢龙石钵玉沙圆。
红云几片危楼上，古木千寻落照边。
惆怅仙人何处去，空余月色满山川。

[五言律诗]
贾载尝为郡，名亭建此邦。
近山连大别，远水接长江。
待月凭东槛，来薰起北窗。
四时皆有兴，秋兴独难降。

[七言绝句]
古邑荒凉但有松，浓阴夹道势腾空。
行人破暑忙归去，未必茅簷有此风。

[五言律诗]
别来成隔岁，即是久相疎。
咏物追唐律，名亭学史书。
荑柔春霰后，花韵午晴初。
闲日有闲课，人生无逸居。

[七言律诗]
蜉蝣至细能知时，舂风硙雨占无遗。
蜻蜓满空乃不知，庭除一出无归期。
乐哉蜻蜓高下飞，蜉蝣未尽何忧饥。
簷间蜘蛛亦伺汝，吐丝织网腹如鼓。

[七言绝句]
一不成，二不是，突出眼睛失却鼻。
少林刚自觅安心，瞎馿不受灵山记。

[七言绝句]
团团鼓枕样新传，竹簟绳床得饱眠。
耳界若闻声外意，不须挝击也铿然。

[七言绝句]
风驭云轩鹤羽轻，野麋常此望霓旌。
当时岩下藏身处，依旧春来草自生。

[七言绝句]
呼为心印早虚言，满目真如自现前。
十二时中无不应，金莺频道柳含烟。

[七言律诗]
谁共东郊访懒魁，一时文武尽奇才。
朱衣列到柴门住，皂纛随穿竹径来。
乍照儿童戈似雪，忽惊猿鹤鼓如雷。
眼看两地翱翔去，溪上无由更接陪。

[七言律诗]
今古交情市道同，转头立地马牛风。
如何听履星辰客，犹念孤舟蓑笠翁。
馈药双奁芬玉雪，解包百果粲青红。
看渠即上三能去，大小毗陵说两公。

[七言绝句]
四望庭中四望花，青春那属外人家。
中间更著垂垂柳，自倚东风待翠华。

[七言律诗]
春入池塘绿涨初，蒲根水暖戏鸥凫。
杂花开处自深浅，细雨漾空如有无。
风外钟声闻远寺，柳间帆影出平湖。
冥搜竟日耽佳句，不负宗生来画图。

[五言律诗]
贵人昔未贵，咸愿顾寒微。
及自登枢要，何曾问布衣。
平明登紫阁，日晏下彤闱。
扰扰路傍子，无劳歌是非。

[七言绝句]
岛树高低约浪痕，苑中斜日欲黄昏。
树头木刻双飞鹤，荡起晴空映水门。

[七言绝句]
相传石里两金鸡，不记胡商凿取时。
一只遭擒一飞去，至今月落不曾啼。

[七言绝句]
隔墙杨柳舞腰斜，傍砌鹅梨玉作花。
此地风光谁管领，小诗收入长官家。

[七言绝句]
二曲亭亭玉女峰，插花临水为谁容。
道人不复荒台梦，兴入前山翠几重。

[七言律诗]
应感随缘各有因，一源真寂自无尘。
须知此物非他物，能悟前身是后身。
叔子探环乔木在，房公发石旧书新。
区中谁是王文度，证印曾逢竺上人。

[五言律诗]
江上多离别，居人夜捣衣。
拂砧知露滴，促杵恐霜飞。
漏转声频断，愁多力自微。
裁缝依梦见，腰带定应非。

[七言律诗]
灵羊别去几何春，尚有悬岩旧窟存。
左右莫知归穴路，高低惟见去蹄痕。
千寻飞瀑垂峰顶，一洞寒云锁石门。
好是月明群籁寂，几声闲答树头猿。

[五言律诗]
平生端素履，四纪仕清朝。
移守将前迈，修龄忽后雕。
琴书遗淡泊，几杖舍逍遥。
有子光承绩，幽堂慰寂寥。

[五言律诗]
南渡衣冠坠，俄然气象还。
向微公数辈，谁济国多限。
剑履星辰上，风流水石间。
名高仍寿考，天赋未全悭。

[七言绝句]
正西千里是青门，桥下春流带雨浑。
想见旧游芳草合，有谁楼上与销魂。

[七言绝句]
菊枝倾倒不成丛，桐叶凋零已半空。
自是老来多感慨，不应萧瑟为秋风。

[七言律诗]
落梅声里惜余芳，孤负灯光与月光。
偶以催租败佳思，阻随执事佐颜行。
春风已入青丝鞚，好句终归古锦囊。
能践清明重约否，须知岁月去堂堂。

[七言律诗]
诸方喉舌卷舂容，直指慈幢信长雄。
翳尽全开扪海月，清多平挹洗天风。
相望震旦传衣后，别寄西儿妙斲中。
好把沃洲论五老，冁然重此得支公。

[七言绝句]
剧美温馨逞瑰媚，腻红殷紫叠重台。
芳晨华月临春阁，倚丽凝娇岂易栽。

[七言律诗]
角艺词场欲进身，混然谁辨玉并珉。
无常胜负如六博，不幸沈浮知几人。
君已自甘龙退蛰，我犹有待蠖求伸。
未腰相印男儿耻，他日功成方卜邻。

[五言律诗]
京尘倦游久，爱此西城曲。
泉温草尚青，春近波先渌。
幽人幸相对，高论良自足。
蚩蚩北州民，安得同我欲。

[七言绝句]
仰止高高几梦思，跻攀乘兴遂忘疲。
直须驻足青冥上，方信前山次第卑。

[七言绝句]
好风有意入金台，白酒无声落玉杯。
秋雨亦嫌秋热在，打荷飘竹为人来。

[七言律诗]
休向中兴雪至冤，钱塘江上看涛翻。
三征不起时贤议，九转终成道者言。
绿酒千杯肠已烂，新诗数首骨犹存。
瑶蟾若使知人事，仙桂应遭蠹却根。

[七言律诗]
了了了，觉觉觉，万里岷峨何处著。
全身梦入蛊毒乡，滴水石沾随饮啄。
觉觉觉，了了了，金鸡一拍扶桑晓。
眼开还是觉城东，急打翻身个筋斗。

[七言绝句]
纷纷铁马小回旋，幻出曹公大战年。
若使英雄知□事，不教儿女戏灯前。

[七言律诗]
昨朝门前地寸裂，今朝床下泥尺深。
人生世间一蒲柳，岂堪日炙复雨淋。
起来高歌离骚赋，睡去细和梁父吟。
已矣已矣尚何道，犹有天地知吾心。

[七言绝句]
紫阳遗像壁间开，谁写当年道义怀。
从此春风百千亿，化身皆自笔端来。

[五言律诗]
朝携下枫浦，晚戴出烟艇。
冒雪或平簷，听泉时仄顶。
飙移霭然色，波乱危如影。
不识九衢尘，终年居下泂。

[五言律诗]
闲中宜可乐，病外复何愁。
块坐疑三刖，朋来散百忧。
琴弹欣改调，缾罄喜归谋。
岂复行藏计，终朝只倚楼。

[五言律诗]
冷日苍山下，相逢笑又颦。
文章已脍炙，名位尚埃尘。
昔见缨尝请，今言雉欲驯。
腥膻满南郡，忍醉解池春。

[七言绝句]
清净本然徧法界，山河大地即皆现。
性觉必明认影明，眼耳便随声色转。

[五言律诗]
落日投村戍，愁生为客途。
寒山晴后绿，秋月夜来孤。
橘树千株在，渔家一半无。
自知风水静，舟系岸边芦。

[七言绝句]
贪花自是少年事，沉酒定嫌醒者非。
顾我疏慵老山野，却骑归马背斜晖。

[七言绝句]
云暗郊原雪意稠，天公似欲富来麰。
布衾岁久真如铁，讵敢私怀一己忧。

[五言律诗]
蒲桃天下冠，太原与全邠。
邠故近西凉，种植纷士民。
岂但马乳堆，殆若荔子春。
为膏为酒醴，香味有此珍。

[七言律诗]
白玉堂前绝世容，水晶帘薄透重重。
非僊非鬼树明灭，似梦似真花淡浓。
袜照晴波添缥缈，佩摇寒月欠𤤮珑。
一番青子成阴后，却笑痴儿认旧踪。

[五言律诗]
斋舍隔墙东，萧萧槐树风。
声颜虽不接，翰墨遽能通。
未说凉堪饮，唯愁赋少工。
此焉知素拙，试与问杨雄。

[五言律诗]
万里风来地，清江北望楼。
云通梁苑路，月带楚城秋。
刺字从漫灭，归途尚阻修。
前程更烟水，吾道岂淹留。

[五言律诗]
家住水云窟，路分苕霅溪。
天高横蝃𬟽，水阔跨鲸鲵。
卷浪去还却，行人东望西。
帆樯惊岁月，桥柱几人题。

[七言绝句]
长安市中多美酒，一斗财当三百钱。
堪笑书生消几许，有钱十万醉经年。

[七言律诗]
江云断续草绵连，云隔秋波树覆烟。
飘雪荻花铺涨渚，变霜枫叶卷平田。
雀愁化水喧斜日，鸿怨惊风叫暮天。
因问馆娃何所恨，破吴红脸尚开莲。

[七言律诗]
倚山髙阁仰觚棱，洞穴嵌空屐可登。
丹灶旧传留袐药，仙岩今已属闲僧。
数峰削玉青如髻，群木参天翠作层。
小驻未妨幽兴发，野禽嘲弄醉瞢腾。

[五言律诗]
能谙肉芝样，解讲隐书文。
终古神仙窟，穷年麋鹿群。
行厨煮白石，卧具拂青云。
应在雷平上，支颐复半醺。

[七言绝句]
天马斜飞度三止，上将横行击四方。
辎车直入无回翔，六甲次第不乖行。

[七言律诗]
妇姑城南风雨秋，妇姑城中人独愁。
愁云遮却望乡处，数日不上西南楼。
故人薄暮公事闲，玉壶美酒琥珀殷。
颍阳秋草今黄尽，醉卧君家犹未还。

[七言绝句]
弦歌到处即熙然，桑柘青含淡淡烟。
肯倩奇花树民怨，为人岁岁作春妍。

[七言律诗]
无复花生拙笔头，一生长负剡藤羞。
过门多是陈惊坐，得句谁怜赵倚楼。
社友书来频寄语，山翁鬓已不禁秋。
老干仙去吾宗冷，有继华星一字不。

[五言律诗]
野外堂依竹，篱边水向城。
蚁浮仍腊味，鸥泛已春声。
药许隣人㔉，书从稚子擎。
白头趋幕府，深觉负平生。

[五言绝句]
淋淋出海门，百里雪花喷。
坐看东归去，平沙空有痕。

[七言绝句]
逞艳呈祥祇自歼，何人攫取更趋炎。
只将勿剪看君子，爱物安民处己廉。

[七言律诗]
十五年前胆气麤，拟将文字换金珠。
科场委顿成何事，耕稼辛勤落晚途。
累岁不曾言石磴，居山空道有茅庐。
今朝碧涧潺湲响，若不因公得听无。

[七言律诗]
西庵每过未尝开，邂逅清言始此回。
陶令巾车寻壑去，巳公茅屋赋诗来。
奇香炷罢云生岫，瑞茗分成乳泛杯。
便恐从今往还熟，入门猿鸟不惊猜。

[七言绝句]
叠石为山漫崛奇，玉峰欣对似相知。
梅梢顶上吹霜笛，却惜流香过别池。

[七言绝句]
墙根新冽寒泉眼，风廊一股来泠泠。
灯花夜半知我喜，恰是旧山穿石声。

[七言绝句]
万仞岗头著此身，乾坤围里尽红尘。
欲知山水有穷处，却是离娄看得真。

[七言绝句]
宣帝骄奢恣所为，后宫升降略无时。
乘危自有妻公在，安许鸾凰是尉迟。

[七言律诗]
豪侠相逢好弟兄，竹篱茆舍聚双星。
青松影里诗鸿鴈，白石岩前酒鹡鸰。
笔下驱回千铁骑，胸中包得几沧溟。
令人忆著张华剑，三百年来无血腥。

[五言律诗]
得地自成藂，那因种植功。
有花皆吐雪，无韵不含风。
倒影翘沙鸟，幽根立水虫。
萧萧寒雨夜，江汉思无穷。

[五言律诗]
湖南茅屋里，避世隠墙东。
瀹茗知泉味，栽桑助女工。
高歌牛背笛，稳櫂艇头风。
忆昔天随子，相逢乐在中。

[五言律诗]
夫子方寸里，秋天澄霁江。
关西望第一，郡内政无双。
狭室下珠箔，连宵倾玉缸。
平明犹未醉，斜月隐书牕。

[七言绝句]
文湖州笔欠坡诗，便面潇潇雨一枝。
暑汗轻摇骨□□，□间谁识庾元规。

[五言律诗]
脱命秋隼下，鸣鬭自为勇。
争雄在数粒，一败势莫拥。
慙将缩袖间，怀负默而拱。
胜且勿苦欣，犹惊辱与宠。

[七言律诗]
寿杯同举寿闱中，此乐人人羡此翁。
满目芝兰如谢傅，齐眉宾主似梁鸿。
万枝灯过游尘息，三荚蓂飞淑气通。
正是春来好时节，柳梢微绿小桃红。

[七言律诗]
朝开暮落自篱头，此种南来翠叶稠。
辇致一壶舒数艳，时当三伏眩双眸。
麝香藤畔遗丹椀，叶莉窠边吐绵毬。
凉月在天天似水，深红独照满堂秋。

[七言律诗]
饱知此手合锄犁，剩喜东归老故栖。
僧乞新诗题院壁，人扶半醉下楼梯。
少通朝籍谗销骨，晚畏京尘悔噬脐。
尚有远游心未死，梦携猿鹤渡敷溪。

[七言绝句]
镂金镌石切瑶琨，深入诗家不二门。
刻画工夫初亦苦，终然芒角了无痕。

[五言律诗]
空洞如虚拳，拥肿类奇瘿。
槎牙老树身，相依以为命。
智士能用屈，榴皮胜毛颖。
先生倒啗余，此正入佳境。

[五言绝句]
津头晚风急，欹倒一丛芦。
宿雁逢清泚，飞来作画图。

[七言律诗]
疎星残月尚朦胧，闲趁烟波一棹风。
始觉舟移杨柳岸，直疑身到水晶宫。
鸟鸦天际墨千点，白鹭滩头玉一丛。
欵乃一声回首处，西山横在有无中。

[五言律诗]
功掩萧何第，名超崔氏堂。
孤忠扶社稷，一德契穹苍。
金碧飞翚外，鸾虬结绮傍。
落成纷贺燕，弱羽得高翔。

[五言律诗]
良贵由天赋，欺心天可欺。
功名皆梦幻，道理厌新奇。
枫叶敲窗际，梅花对月时。
个般清趣味，料得少人知。

[五言律诗]
细雨度深闺，莺愁欲嬾啼。
如烟飞漠漠，似露湿凄凄。
草色行看靡，花枝暮欲低。
晓听钟鼓动，早送锦障泥。

[五言律诗]
慢绾青丝发，光砑吴绫韈。
床上小熏笼，韶州新退红。
叵耐无端处，捻得从头污。
恼得眼慵开，问人闲事来。

[五言律诗]
蕙帐癯仙老，因仍病日侵。
楼宽恰方丈，策瘦甫逾寻。
谷响呼频应，瓢虚捺不沈。
百年浑得醉，不醉百年心。

[七言律诗]
玉笥山前大白峰，望仙桥下水溶溶。
前溪流水后溪月，五步白云三步松。
半夜珮环朝上阙，插天楼阁度疏钟。
梦余仿佛钧天奏，如在蓬莱第几重。

[七言律诗]
夜凉月里话东征，倾耳呼猿洞水声。
玉室金堂元避世，鲈鱼莼菜岂惩羹。
举围个个三年试，云路家家万里程。
在我能为古之制，裕陵图治重宗盟。

[七言绝句]
可惜有生都衮衮，如何终日只纷纷。
满前妙景无人识，到处清音独我闻。

[五言绝句]
为养还相戒，南陔昔有诗。
都卢这个意，焉用补亡为。

[五言律诗]
玉立诸君子，苍髯十八公。
有此岁寒质，胡能媚东风。
勿堕长房术，勿受秦皇封。
深期老此堂，长与幽人同。

[七言绝句]
龟纹薄薄胜纨纱，不用销金学党家。
却似矮篷晴载雪，白云横幅乱梅花。

[七言绝句]
午风吹梦过桥西，梦里诗成未有题。
睡起不知天早晚，柳风忽送子规啼。

[七言绝句]
濂洛相传无别法，孔颜乐处要精求。
须凭实学工夫到，莫作闲谈想像休。

[五言律诗]
暂至朝真主，却思归旧峰。
只依三事布，唯有一枝筇。
月上当孤室，风生自古松。
阴功从此满，何处觅遗踪。

[七言律诗]
先生高卧武夷巅，一旦趋朝岂偶然。
报国自期如皦日，归田曾不待来年。
怀铅共叹杨雄老，鞭马今输祖逖先。
册府风流久寥落，送行始复有诗篇。

[七言律诗]
九渊亭上二三子，见说年来事事新。
隔水不容招手唤，曲窗已有画眉人。
酴醾香好急携酒，𫛸鴂声繁催送春。
笑我江南未归客，飘然天地一闲身。

[五言律诗]
短短长长柳，疏疏密密杉。
秧深先熟稻，叶贵再眠蚕。
御暑乌油伞，伤春白纻衫。
乡风尽江右，魂梦莫湘南。

[七言律诗]
仙华万仞石离离，山上崭崭万壑危。
雪与梅花俱在望，琴携野鹤转相随。
清如和靖西湖夜，兴如王猷剡上时。
我欲酬诗追雅调，寒山鸟迹少于飞。

[七言绝句]
簷外秋清绣绮窗，菊烟月露冷浮香。
寒更二十五声点，相应愁情尔许长。

[五言律诗]
雨欠农忧燥，风多客苦埃。
犹寒鶑未出，将社燕还来。
桃放红凝脸，梅飘粉褪腮。
春山如旧识，一笑病颜开。

[五言律诗]
虽然居宪府，只似在家时。
年老扶筇出，官清借马骑。
布袍安素分，白发结相知。
长日关门坐，弹琴与赋诗。

[五言律诗]
出塞功名薄，还家父老怜。
尚迟一饭报，又愧五浆先。
手本平分社，诗堪助种田。
从今数来往，东陌与西阡。

[七言律诗]
谁信东南有此山，几回蜡屐只空还。
乾坤超出浮尘外，世界深藏粒粟间。
鹤不归来华表在，犀从飞去紫云闲。
扪萝直上凌霄塔，见说微垣手可攀。

[七言律诗]
翩然归兴不吾留，应为高堂念远游。
数日语离良作恶，几时书到得无愁。
白沙翠竹千山晚，朱实黄花万里秋。
后夜西风茅店月，醉吟应不费冥搜。

[七言绝句]
云山低处堪投老，文史他年不疗穷。
富贵可求吾亦嬾，眼看余了化王公。

[五言绝句]
一勺如琼液，将愚拟望贤。
欲知心不变，还似饮贪泉。

[七言律诗]
地冻江空雁不飞，孤帆何事又乘危。
更无残雪山阴兴，漫有穷通蜀道诗。
自笑大瓢长濩落，可辞群鸟议瑕玼。
吴门市隠非梁籍，名姓宁须假手知。

[五言律诗]
叔也过我门，往往接䍠倒。
惎以元亮止，终然刘伶祷。
我此待𬸣翔，夫合戒陵傲。
惰游置耕耘，曷怨卤莽报。

[五言绝句]
卷书置案上，默坐初不看。
侍者空堵立，湛然惟壁观。

[五言绝句]
别驾亦何事，休戚理则同。
但使民受惠，无论别驾功。

[七言律诗]
丰林分首各消魂，兄弟伤离况玉昆。
初谓过都留虎脊，又令点额向龙门。
往闻淮北雪花大，归值江南梅雨昏。
欲寄短书无别语，年来花柳自村村。

[七言绝句]
峡外烟云迤逦开，人家门户小楼台。
青山渌水应相记，二十年前到此来。

[七言绝句]
活葬东风百草源，只因错会祖师禅。
十千古木匡庐顶，一一枝头啼杜鹃。

[五言律诗]
粹美清庙器，可嗟沉下僚。
优游仲举坐，洋溢海沂谣。
奏课应居首，知音况满朝。
从今黄鹄举，眼冷看青霄。

[七言绝句]
碧海仙山拂太微，春风蟠木发瑶池。
人间日月知多少，坐见高花烂漫时。

[五言律诗]
昵爱经过数，尊荣记忆疎。
頼收颜氏帖，谁奉子公书。
西夏方征甲，东州且定居。
虽无南过雁，幸有北来鱼。

[七言绝句]
今日陶家野兴偏，东篱黄菊映秋田。
浮云暝鸟飞将尽，始达青山新月前。

[七言律诗]
老钝安能济中兴，知君此意每推诚。
邦人虽喜天心格，农夫预忧禾耳生。
秋后竹阴侵簟冷，梦回蛩响杂堦声。
雨溪自昔传佳咏，云水相依夜自明。

[七言绝句]
寒雨路从岩涧出，晴天才见越山川。
谁怜昨日经行地，回首苍茫起暮烟。

[五言律诗]
中秋爱亲友，欲别不胜愁。
此去无多日，羁情可奈秋。
山寒犹碧树，水落正沧洲。
莫道非吾土，今冬尚此留。

[五言律诗]
建山惟上贡，采撷极艰辛。
不拟分奇品，遥将寄野人。
角开秋月满，香入井泉新。
静室无来客，碑黏陆羽真。

[五言绝句]
牵路沿江狭，沙崩岸不平。
尽知行处险，谁肯载时轻。

[五言绝句]
临江久徘徊，再读徐孺碑。
交游飒向尽，到今耆旧悲。

[七言律诗]
仕路蹉跎又见春，区区深厌走红尘。
未能解脱无穷事，长忆逍遥自在人。
瓦缶汲泉朝灌药，羽衣蒙露夜朝真。
洒然物外清虚境，呼吸淳元养气神。

[五言律诗]
一元发于春，万物收以秋。
公转播物钧，元气在笔头。
颐指役汉将，愿言似留侯。
功成早辟谷，寿与乔松侔。

[七言绝句]
百岁中秋几月明，长先十日候阴晴。
清风不觉传三鼓，又恐冰轮碾女城。

[七言绝句]
弯弯曲曲个形骸，曾向红炉煅炼来。
触著上头关棙子，千门万户一时开。

[七言绝句]
北山曾赏浪山梅，梅蕊含冰一半开。
国老自亡梅自发，送梅人在亦悲哀。

[七言律诗]
忆从筮仕岁涒滩，三十余年阅暑寒。
抚事无成人潦倒，怀人有梦涕汍澜。
家山扰扰胶胶里，庙社𫍻𫍻出出间。
欲上青天愁险绝，谁能为我斩楼兰。

[七言绝句]
雨余绕屋一渠水，日落满帘何处山。
我亦时来开病眼，怕将春色照愁颜。

[七言律诗]
一望潇湘徧露迷，胡笳吹月夜凄凄。
回天无力心难死，矢日同仇志应齐。
但使首阳存汉地，不教阴塞牧羌羝。
声名一堕谁能赎，珍重雌雄剑化蜺。

[七言律诗]
老去谩将书作伴，平生不喜酒为名。
倦游落落忘尘事，清梦时时入化城。
纵有诗骚浑漫与，回看波浪亦堪惊。
赤城从阻陪高会，深自怜余不及情。

[五言律诗]
心已忘斯世，天犹活此翁。
嫩汤茶乳白，软火地炉红。
课婢耘蔬甲，呼儿下钓筒。
生涯君勿笑，聊足慰涂穷。

[七言绝句]
冥冥细雨绿阴齐，湛湛长江客去时。
剔起眉毛欣应供，横担楖栗看来期。

[七言律诗]
谁将佳节号天中，阳极阴生五自重。
角黍但能娱幼稚，彩丝那得制蛟龙。
千年沉汨英灵在，万里浮菖习俗同。
逐客有家归未得，满怀离恨寄南风。

[五言律诗]
鶑老计还失，负书归故乡。
杏园无近路，泽国有高堂。
白鸟迷幽浦，寒猿叫夕阳。
离怀休堕泪，春草正茫茫。

[五言律诗]
苔竹吾所好，开轩纳微凉。
望中疑在野，景物洞庭旁。
秋风亦已起，洒面若微霜。
南客潇湘外，与君永相望。

[五言绝句]
秋风吹我夜，植杖溪桥侧。
木叶虽未凋，惨澹无颜色。

[七言律诗]
地辟天开斗柄回，今朝红日遍池台。
新阳苏醒春前柳，轻暖医治雪后梅。
瓦屋螺青披雾出，锦江鸭绿抱山来。
衰翁也逐儿童喜，旋拨文书近酒杯。

[七言绝句]
忍穷待死十年间，老子谁知老更顽。
溪友留鱼供晚酌，邻僧送米续朝餐。

[七言律诗]
荷锸相随死便埋，达人于世岂长乖。
囊钱拟定文章价，瓢饮聊甘祭祀斋。
儿辈那知群野鹤，我曹宁复问官蛙。
何如细瀹烹茶鼎，日向松阴𦶟乱钗。

[五言绝句]
初映钩如线，终衔镜似钩。
远澄秋水色，高倚晓河流。

[七言律诗]
了无和气格清穹，天意难回执热中。
骤雨起从南海庙，雄风到自楚王宫。
却愁水府丹瓢注，解使银河赤岸通。
急趁好晴催刈谷，坻京相庆万家同。

[五言律诗]
每看苔藓色，如向簿书闲。
幽思缠芳树，高情寄远山。
雨痕连地绿，日色出林斑。
却笑兴公赋，临危滑石间。

[五言绝句]
宇宙在乎手，万物在乎身。
緜緜而若存，用之岂有勤。

[七言律诗]
眼底纷纷利欲昏，君心当与哲人论。
俗尘不染修茎露，世味逾轻太古尊。
朞月此来当岁俭，寒冬何地不春温。
幡然不惮延陵去，季子清风百世存。

[五言律诗]
影转郎官宿，春随刺史天。
相从忽相别，同舍况同年。
我爱吴儿说，兄如邵父然。
赐金真浪费，唤取从甘泉。

[五言律诗]
寒山白云里，法侣自招携。
竹径通城下，松门隔水西。
方同沃洲去，不作武陵迷。
髣髴遥看处，秋风是会稽。

[七言绝句]
晚凉开院近中秋，香染金风倚桂楼。
花月新篇初唱彻，内人传旨索歌头。

[七言律诗]
肩舆正好看山色，雨里两窗开不得。
此外只有书可观，斜点又来湿书册。
一月秋晴一月泥，南翁此谚似可疑。
山寒却要日暴背，吾衰不用雨催诗。

[五言律诗]
亘古英灵在，颜回有后身。
年才十三岁，才过万千人。
学到由天悟，文高见理真。
再生仍再夭，无路问鸿钧。

[七言律诗]
金谿东行二十里，高即登山下临水。
乱山中断水横流，水际招提对山起。
丹青像设半泥涂，野僧一饭无钟鱼。
散策闲寻笋蕨芽，密林时逢桃李花。

[七言律诗]
蓬壶深绝鏁方菲，初见仙桃第一枝。
天近自应风景别，春长莫恨化工迟。
相重朱户人稀到，半掩香苞蝶未知。
想像江南今盛发，亦经频雨稍离披。

[五言绝句]
御史来山中，拂石当优游。
非人勿据兹，恐为山神羞。

[五言律诗]
双岩泻一川，回马断桥前。
古庙阴风地，寒钟暮雨天。
沙虚留虎迹，水滑带龙涎。
却下临江路，潮深无渡船。

[七言绝句]
经春无事连翩醉，彼此往来能几家。
切莫辞斟十分酒，尽从他笑满头花。

[七言律诗]
几年淮海叹驱驰，美拜初闻入奏时。
乍作台官劳马揖，合为巡使近龙墀。
多从此地升三字，莫向朝端说四推。
纵遇省桥休拗项，郎官班列甚喧卑。

[七言绝句]
长年官食旅边州，当路知音不自由。
荐墨虽圆人已寂，半轮斜月返新丘。

[五言律诗]
昔与君游者，芝兰永更芳。
高怀澄水月，和气燠春阳。
陈迹川流远，嘉名岁景长。
平生欧尹友，尝叹善人亡。

[七言绝句]
糟床滟滟玉虹流，洗尽胸中万斛愁。
待看百篇供太白，不将一斗换凉州。

[七言绝句]
容南老守几时回，更拚重看江上梅。
便热藤笙犹可漆，未寒筒布会须裁。

[七言绝句]
两朝西掖旧词臣，蘖苦冰寒四十春。
霜雪满头尘满袖，自惭重见玉堂人。

[七言绝句]
无位真人赤肉团，电机旋掣走珠盘。
金刚正眼泥弹子，烈燄光中侧足看。

[七言律诗]
一上危梯一解颜，重岗复岭四周环。
山川尽出登临外，天地都归俯仰间。
飞鸟直随双目断，游云长与片心闲。
文书了却无余事，日午须来日落还。

[七言绝句]
春花开尽见深红，夏叶始繁明浅绿。
祇知结子熟秋霖，不识来时有筇竹。

[五言绝句]
霜天云雾结，山月冷涵辉。
夜接故乡信，晓行人不知。

[七言绝句]
心是根，法是尘，两种犹如镜上痕。
尘垢尽时光始现，心法双忘性即真。

[七言律诗]
明德宫中大练衣，风流小阮世人知。
断无流水游龙梦，只有珊瑚碧树词。
天上仙人持紫橐，边头武吏簸红旗。
男儿自要粗官作，肯被青云富贵欺。

[五言律诗]
骤雨清秋夜，金波耿玉绳。
天河元自白，江浦向来澄。
映物连珠断，缘空一镜升。
余光隐更漏，况乃露华凝。

[五言律诗]
见君每尘中，访君每尘外。
茅汤煮仙方，茗椀出新焙。
溪亭不难作，轩树茅为盖。
面识欲何如，临流乌臼背。

[七言律诗]
老学黔娄已逼真，他年谁解传寒贫。
曾供天老书题目，空守将军醉告身。
山似友于青眼在，世多交绝白头新。
痴儿浪下庞公拜，许作樽前问字人。

[七言绝句]
东西楼阁与云齐，天际孤烟认恶溪。
记得幽人旧吟处，独游亭在野桥西。

[七言绝句]
烟红露绿晓风香，燕舞鶑啼春日长。
谁道使君贫且老，绣屏锦帐咽笙簧。

[七言绝句]
太白峰前古镜台，没尘埃却惹尘埃。
担头飏下烂柴橛，快与当堂打破来。

[七言绝句]
清如杜叟日卓午，直似姜公诗作丁。
冰雪容颜俨相值，霸陵醉尉也须醒。

[七言绝句]
庐陵米价若为酬，入市知行趣自由。
借问年来何所直，大宋山河四百州。

[七言绝句]
千树梅花斫半无，有人更欲涸西湖。
曾思慎勿近前日，不看老彭观井图。

[五言律诗]
病发干垂枕，临风强起梳。
蝶飞魂尚弱，蚁鬬体犹虚。
瘦骨呻吟后，羸容几杖初。
庭幽行药静，凉暑翠筠疎。

[七言绝句]
前代乐天今复见，后身元亮更何疑。
百年人物有谁在，千古声名无尽时。

[七言绝句]
冬温开遍向东枝，映日含风万玉姬。
何必霓裳掩前古，清癯端不羡丰肥。

[五言律诗]
楚关望秦国，相去千里余。
州县勤王事，山河转使车。
祖筵江上列，离恨别前书。
愿及芳年赏，娇莺二月初。

[七言绝句]
久向东山卷藏经，鬼神推出举军惊。
从来要去庐山住，好就山中过此生。

[七言绝句]
光武亲从血战回，举朝谁识渭川才。
罴熊果有周王卜，未必先生恋钓台。

[五言律诗]
新秋摇落意，只似旧秋时。
流景预何事，长年真自悲。
芙蕖兼露歇，杨柳带蝉衰。
叹罢蹉跎在，惟应素领知。

[五言律诗]
蚕眠初上簇，麦熟正磨镰。
云气重重合，江流夜夜添。
荐饥人甚困，多病我仍兼。
欲就桥南宿，单衣莫雨沾。

[七言绝句]
秋老芦花冉冉飞，晓天寒气袭人衣。
轻桡棹入鸥群去，钓得鲈鱼带雨归。

[七言绝句]
笑问殷勤求底事，却言近离古杭州。
开口便作佛法会，老来无力举藤条。

[七言律诗]
叶已鸣秋夜渐长，年年织女会牛郎。
龙梭暂歇七襄驾，云袖轻飘百和香。
输我晚凉和月饮，任渠明发渡河忙。
要知工巧元无用，乐得身闲拙不妨。

[五言律诗]
有客传归信，愁怀得暂宽。
儿童占鹊喜，邻里借书看。
离蜀秋方半，浮湘岁欲阑。
柴门频洒扫，梦想见征鞍。

[七言绝句]
先生风节本高寒，千仞峰头雪正漫。
一夕诸生聆妙论，时人莫作剡溪看。

[七言律诗]
长年心事最相亲，一笑相疏忽数旬。
柏府地严方许国，芸台官冷但容身。
饥肠漫窃公厨膳，病发难堪客舍尘。
还有鹿门栖宿兴，想君他日肯为邻。

[七言绝句]
哆口搘牙月蚀诗，遗编读著凛风规。
如何晚节从污合，竟与奸臣血作泥。

[五言律诗]
显处机须隐，忙时智自闲。
泥牛初出海，玉马复临关。
寒水澄涵月，流云静倚山。
回途分化柄，不作旧家悭。

[五言律诗]
古人不可见，滔滔天下是。
渊明舍之归，惜此三径毁。
樽中幸有酒，饮事付自尔。
我观饮酒诗，信矣质而绮。

[七言律诗]
兰陵为别又多时，花月妖中想见几。
乡国可怜犹间隔，客途何故更分飞。
身边无事乐虽乐，堂上有亲归未归。
欲寄新文将远信，尚须勤苦到精微。

[七言绝句]
花底班行锦样明，中闲宁少紫青人。
更无入诵成都赋，拟抗声来问大钧。

[七言律诗]
官职过身鬓已衰，傍人应讶退休迟。
从来蜀地称难制，此是君恩岂合违。
兵火因由难即问，郡城牢落不胜悲。
无烦苦意思诸葛，只可颁条使众知。

[五言律诗]
遐年畀东榻，流庆羡停储。
吊者九皋唳，幽夫百岁居。
鱼轩川上逝，石窌墓前书。
绝妙斯铭勒，宁惟崔蔡如。

[七言绝句]
千尺嶙峋直立形，流传神应挟风霆。
石身本聚山川气，便是人心聚处灵。

[七言律诗]
怀沙一死固堪伤，千载修名实未亡。
举国无人君不悟，斯文有幸日争光。
谗言枉以艾萧恶，正论终归兰芷香。
解印欲辞罗水去，祇倾罗水奠离觞。

[七言律诗]
溪绕青山路绕溪，山长溪曲路高低。
晴滩浅湿舟如荡，危磴棱层石作梯。
晚照荒村飞鸟入，秋风落木败蝉嘶。
碧云四合长天暮，转使乡关望眼迷。

[七言绝句]
八龙归顺起峰端，虎啸岩前左右回。
好与子孙兴徒众，他时须降御书来。

[七言绝句]
交飞寿斝长生殿，竞泛仙舟太液池。
不似世间多暑气，天风淅淅万年枝。

[五言律诗]
锦绣洲犹在，熊罴梦已无。
文风齐两蜀，仙迹接三都。
白石从天设，青崖见地图。
荔枝妃子圃，不复曩时输。

[五言律诗]
高广五寸棺，埋此千岁恨。
至爱割难断，刚性挫以钝。
泪伤染衣班，花惜落蔕嫩。
天地既许生，生之何遽困。

[七言绝句]
灯前微雨惜黄昏，想费慈闱夜倚门。
知汝悦亲能有道，不应惟种北堂萱。

[七言绝句]
飞扬跋扈今安取，放浪酣歌亦所长。
曾醉西湖春色否，传声江上问诸郎。

[七言绝句]
二子追凉古寺东，阴阴绿叶散清风。
荜门蜗舍日亭午，试问此风同不同。

[七言律诗]
连宵歌舞醉东楼，不信樽前有别愁。
半夜月明何处笛，长江风送故人舟。
十年浪迹游淮甸，一枕高眠到鄂州。
明日拟苏堤上看，当春杨柳政风流。

[七言绝句]
昨日来时万里林，长江雪厚侵犹深。
苍茫不见梅花意，重对晴天豁晚襟。

[七言绝句]
北山云拥千岩秀，西子湖平万壑流。
水石光中闲送目，无边刹海一毫收。

[七言绝句]
老眼逢春病有花，淋浪醉墨字如雅。
悬知不是唐王播，惭愧高僧护碧纱。

[七言绝句]
册府都无未见书，毫端万斛泻明珠。
若为池上星辰履，谩与瀛洲作画图。

[五言绝句]
径李浑秾白，山桃半淡红。
杏花红又白，非淡亦非秾。

[五言律诗]
常忆清泠子，深云种早禾。
万缘虽不涉，一句子如何。
踪迹诸峰匝，衣裳老虱多。
江头无事也，终必到烟萝。

[七言律诗]
谿山环绕古城深，贤尹开轩日醉吟。
大抵清虚虽得地，从来安静本由心。
朝挥玉麈风生座，夜抚瑶琴月满襟。
应笑陶潜种杨柳，五株门外不成阴。

[五言绝句]
山头百尺井，有径看如失。
唯有参横时，山人起自汲。

[七言绝句]
道人不独是诗豪，曾把沧溟注一毛。
破晓联镳访孤寂，致身如在太山高。

[五言绝句]
东家新长儿，与妾同时生。
竝长两心熟，到大相呼名。

[五言律诗]
润物有深功，霏霏下半空。
寒声清入竹，斜势急因风。
苔片添秋碧，花枝损晚红。
山人独欹枕，静听草堂中。

[七言绝句]
冠染丹砂雪剪翎，不因风雨废常鸣。
有时失度无人醒，只有刘琨与祖生。

[五言律诗]
公子方年少，丝桐长有名。
曲虽仍旧谱，指要发新声。
涧落泉初响，风清月正明。
起予千古意，怆恻不胜情。

[七言律诗]
玉环妖血不飞天，化作芙蕖满眼前。
恰有六郎来比似，便哦七字鬭清妍。
晓粧洗露汉宫女，晚步凌波水府仙。
得待蜜房成玉蛹，送烦纤手剥新莲。

[七言律诗]
昨朝华宴想清欢，今日床头未整冠。
已恨酒肠孤夜醉，更惊病骨怯春寒。
多情条脱参差是，一抹琵琶错杂弹。
老眼眵昏正无绪，炉芗烬冷对蒲团。

[七言律诗]
负郭可无三顷秫，盖头幸有两间茅。
还乡且尽田家乐，举世谁非市道交。
村酒一杯浇磊块，山程数驿更硗嶅。
羸骖莫怪归鞭急，心在轻红荔子梢。

[五言律诗]
秋色满江干，江枫已半丹。
身闲诗简淡，道胜梦轻安。
偃蹇怜腰折，清癯鄙面团。
何妨杵衣夜，又见岁将残。

[七言绝句]
元正祈祷万千般，纵道聪明听也难。
料得鬼神应喜我，不曾投疏一相干。

[五言律诗]
花有如罂粟，能同橘不迁。
茄藤宜硬地，豆荚恶肥田。
元勰齐民术，夷吾土物篇。
园丁初未读，口诀自相传。

[五言律诗]
众木皆穿石，名香自合焚。
两廊吴分月，一阁楚天云。
雨过新灯露，潮平晚磬分。
僧吟贝多偈，夜静钓人闻。

[五言律诗]
风露盈篮至，甘香隔壁闻。
绿抟罂一搦，白裂玉平分。
藓甃开冰段，梅山失火云。
老夫供晚酌，不用办膻荤。

[七言律诗]
一霎滂沱一霎晴，簷间点滴尚残声。
水将树影乱揉碎，月与日光相对明。
试数六宵还五雨，坐令夏热作秋清。
儿曹小住休归去，更听风蝉子细鸣。

[七言绝句]
宫前石马对中峰，云里金铺闭几重。
不见露盘迎晓日，唯闻木斧扣寒松。

[五言律诗]
常时任显晦，秋至辄分明。
纵被微云掩，终能永夜清。
含星动双阙，伴月照边城。
牛女年年渡，何曾风浪生。

[七言绝句]
浯水欲磨元结颂，聊城未下鲁连书。
静中好与高擡眼，恐有英豪在草庐。

[五言绝句]
西域兜罗被，南番笃耨香。
惯眠三丈日，不识五更霜。

[五言律诗]
探梅时节近，春小已秋余。
饭足农家乐，年丰史笔书。
篱隈眠茧栗，池浅立舂锄。
对景闲吟句，风骚没笋蔬。

[七言绝句]
叶底榴花蹙绛缯，街头初卖苑池冰。
世间各自有时节，萧艾著冠称道陵。

[七言律诗]
扫地焚香元自喜，傍门骑马向来慵。
田园此去须安枕，海岱今年不举烽。
已分痩藤扶病骨，生憎明镜写衰容。
两公故是经纶手，只问腰金早晚重。

[七言绝句]
建武中兴宝运开，股肱俱是济时才。
汉家鼎祚如磐石，此老方图拂袖来。

[七言律诗]
坐断乾坤老一窝，修篁翠袖自婆娑。
半生梦觉青山在，万世期长白日过。
云影对人闲里好，禽声入耳静边多。
舞雩不是真狂者，乐上心来可奈何。

[七言律诗]
凭栏日日俯清湍，洗竹年年斩恶竿。
十顷玻璃秋色静，一林竿籁晓声寒。
凉风有意生天末，明月无边照水端。
谁谓过清难久处，愚溪元自不相安。

[七言律诗]
院静秋深昼掩扉，倦游园圃坐忘归。
休惊白发催颜瘦，且看黄鹂绕树飞。
翠竹受风生远韵，碧梧竟夕含清晖。
此间标格谁能会，唯有孤星入少微。

[五言律诗]
摇旆家家酒，收犂处处村。
草深迷井口，槿密拥篱根。
绿水明秧本，青山失烧痕。
多应忌蚕事，畏客掩柴门。

[七言律诗]
笔下翻翻注九河，腹中空洞五车多。
麟经旨妙传洙泗，骚学词明慰汨罗。
六度有为超梵业，一心无累证禅那。
龙蛇岁恶贤人逝，心折风前薤露歌。

[七言律诗]
有人遗我建溪香，茶具邻家自借将。
亲磨无从亲付汝，一推惟是一回肠。
趋庭愧我缪知鲤，证父怜儿那得羊。
浅啜饭余深自省，再生天地属君王。

[七言绝句]
鸣玉锵金尽正臣，修文偃武不无人。
兴王会静妖氛气，圣寿宜过一万春。

[七言律诗]
山中二月闻杜鹃，百草争芳已销歇。
绿阴初不待薰风，啼鸟区区自流血。
北窗移灯欲三更，南山高林时一声。
言归汝亦无归处，何用多言伤我情。

[七言律诗]
此段君王付托谁，明公身可荷安危。
常游簪带春携客，忽夺昆仑夜出奇。
忠定罢兵才建绍，襄公讨叛止邕宜。
腐儒虽惫如同载，堪稿平蛮第二碑。

[七言律诗]
僧家胜景瞰平川，雾重岚深马不前。
宛转数声花外鸟，往来几叶渡头船。
青山远隔红尘路，碧殿深笼绿树烟。
闻道此中堪遁迹，肯容一榻学逃禅。

[五言绝句]
积雨莓苔色，秋风松桂林。
莫随蓬鬓改，黄落见真心。

[五言律诗]
宝势中流起，香园此布金。
鸽栖金殿冷，龙伏夜潭深。
水鸟衔生食，江神听梵音。
上方聊送目，天幕杳森阴。

[五言律诗]
一出四旬归，身谋喜不遗。
歌方想原壤，谶复合龟兹。
厚薄惟求称，死生难预知。
桐棺三寸窆，亦足矫茶毗。

[七言绝句]
冷泉亭角坐移时，试看孤峰飞不飞。
峰自不飞人自醉，暮鸦栖了更忘归。

[七言绝句]
客舍墙根草未生，市桥官柳已欣荣。
洪钧造物元无意，只是东风有世情。

[七言绝句]
甘贽设粥念摩诃，致见南泉打破锅。
万事但将公道断，任教四海动干戈。

[七言绝句]
老去忘情不厌闲，酒杯诗轴最相关。
篱边知是重阳近，萸实微红菊蘂斑。

[五言律诗]
中鹄知谁好，烹鱼始认名。
报公勤有子，似我懒无甥。
何日亲相见，因风且寄声。
泥金闻喜处，樽酒欲同倾。

[七言律诗]
画栋危梁喜落成，主人高致著新名。
义存必葺规模远，贤要思齐慕尚清。
丹笔平反真养志，绿绨催趣看登瀛。
阳岩住处今君住，料得夸张遍凤城。

[七言绝句]
与水相蒸暖盎春，湘妃洛女是前身。
乘风香气凌波影，挑弄眠冰立雪人。

[五言绝句]
花满红桥外，寻芳未渡桥。
春风相调引，已有异香飘。

[七言绝句]
先师□住独龙山，四十余程自买船。
今日琅瑘归普济，借婆裙子拜婆年。

[五言律诗]
月落僧窗暗，衾单客梦惊。
鸡鸣催客起，犬吠恶人行。
蓐食事已毕，膏车天未明。
畏涂饥饿岁，哪得事宵征。

[七言绝句]
两岸山林总解行，一层送了一层迎。
天公收却春风面，拈出酸寒水墨屏。

[五言律诗]
阿娇年未多，弱体性能和。
怕重愁拈镜，怜轻喜曳罗。
临津双洛浦，对月两嫦娥。
独有荆王殿，时时暮雨过。

[七言绝句]
紫蕨伸拳笋破梢，杨花飞尽绿阴交。
分明西祖单传句，黄栗留鸣燕语巢。

[五言律诗]
畴昔追欢事，如今病不能。
等闲生白发，耐久是青灯。
海内春还满，江南砚不冰。
题诗饯残岁，钟鼓报晨兴。

[五言律诗]
田官决水归，喜若溃重围。
晚种禾头出，新耘稻本肥。
已如云气勃，只恨日光稀。
安得驱夸父，搪开万里辉。

[七言绝句]
粉英香萼一般般，无限行人立马看。
村女浴蚕桑柘绿，枉将颜色忍春寒。

[七言律诗]
笑分铜虎别京师，岭下山川想到时。
红树暗藏殷浩宅，绿萝深覆偃王祠。
风茅向暖抽书带，露竹迎风舞钓丝。
休指岩西数归日，知君已负白云期。

[五言律诗]
独居何意足，山色在前门。
身野长无事，心冥自不言。
闲行数乱竹，静坐照清源。
物外从知少，禅徒不耐烦。

[七言绝句]
黟江新样水晶毬，冰雪肌香体更柔。
弹压风光知第一，酴醿玉蘂见应羞。

[七言绝句]
野市穿残路接溪，败船糜索两相依。
居人欲渡频回首，客子将行屡揽衣。

[七言律诗]
羇绪鳏鳏夜景侵，高窗不掩见惊禽。
飞来曲渚烟方合，过尽南塘树更深。
胡马嘶和榆塞笛，楚猿吟杂橘村砧。
失群挂木知何限，远隔天涯共此心。

[七言绝句]
澹溪溪上一竿丝，牵动闲云片片飞。
折尽柳条穿不得，荷衣裹向碧山归。

[五言律诗]
东晋陶元亮，西京董仲舒。
高风敦薄俗，妙论见遗书。
水石伤新窆，松篁惨旧庐。
楞伽今在否，此道发眀初。

[五言律诗]
辞家已四日，三日雨兼风。
海水飞天上，江云入坐中。
愁肠寒更结，归梦湿难通。
未有淹留恨，封圻尚淛东。

[五言律诗]
篮舆访萧寺，烟暝涨春空。
远树楼头绿，残霞山外红。
昏钟发林杪，人语殷桥东。
回首都无迹，人生真梦中。

[七言绝句]
鹤羽鸾绡事已空，奉华遗寺对高松。
宫斜凤去无人见，且看门前粉壁龙。

[五言律诗]
出舟湖渺渺，月白绝纤氛。
已见水如鉴，莫生波上云。
独征何慕侣，冷酌不知醺。
露下清吟久，同心本爱君。

[五言律诗]
伐性无蛾眉，腐肠无旨酒。
斋居亦得疾，果无第一手。
才不如嵇康，疏懒则过之。
虽有绝交书，不作幽愤诗。

[七言律诗]
江城朝雨湿晴烟，楼上风帆送去船。
苟得息肩闲岁月，时来开口笑山川。
田园啼鸟三春月，江海扁舟万里天。
何计脱身来此老，青山白髪两忘年。

[七言律诗]
腷膊鸡声夜向晨，东方飞景到云林。
帘帏已是曈曈晓，庭户全无曀曀阴。
可是梧桐长得地，也应葵藿久倾心。
日边早晚来环赐，见说清光注意深。

[七言绝句]
秋风谁怒水中蟹，昨梦不疑杯里蛇。
迸齿清寒银粟粟，不随盐酪供毗耶。

[七言律诗]
九陌黄尘涴客裾，随人亦恐到茅庐。
朝朝山色供凭槛，夜夜溪声伴读书。
可要功名惊宇宙，分知骨相合樵渔。
晚来小艇冲烟出，江上有人争卖鱼。

[七言绝句]
宁开白眼视公卿，不要公卿眼借青。
争利争名醒处看，读诗读礼醉时听。

[七言律诗]
白崖老将卧遥岑，苗裔分明祖少林。
遂有乐天来问道，不妨黄蘗为传心。
绳床斜月坐秋晚，石铫寒泉语夜深。
一枕竹风清未晓，堂堂鱼鼓现观音。

[七言律诗]
玉皇符诏下天坛，玳瑁头簪白角冠。
鹤遣院中童子养，鹿凭山下老人看。
法成不怕刀枪利，体实常欺石榻寒。
能断世间腥血昧，长生只要一丸丹。

[五言律诗]
汉主留才子，春城直紫微。
对花阊阖静，过竹吏人稀。
裁诏催添烛，将朝欲更衣。
玉堂宜岁久，且莫厌彤闱。

[七言绝句]
谢公遗冢尚坡陀，丝竹中年好若何。
亦到旧时携妓处，野人行馌妇行歌。

[七言绝句]
澄泓万顷浸冰轮，千尺惊看玉塔新。
满目辉光相照耀，乾坤何处不精神。

[七言绝句]
人生在世急如风，昨夜今朝事不同。
不信但看桃李树，花开能得几时红。

[五言律诗]
点细波鳞浅，声繁客袂凉。
山烟藏晚翠，水荇濯秋香。
帆桨无聊国，蓑轮自在乡。
风骚已多感，更欲上潇湘。

[五言律诗]
幽独自成愚，柴门日渐芜。
陆机初入洛，孙楚又游吴。
失意怨杨柳，异乡闻鹧鸪。
相思复相望，春草满南湖。

[五言律诗]
总是玲珑竹，兼藏浅漫溪。
沙平深见底，石乱不成泥。
烟火遥邨落，桑麻隔稻畦。
此中如有问，甘被到头迷。

[七言律诗]
阴阳舒惨刹那间，刺使天高见一斑。
人物眼中如水鉴，世情身外不冰山。
涤除瑕垢与掩匿，弹压风云俱涩悭。
羔酒帐金输武库，煮茶萧寺等僧闲。

[五言律诗]
早被婵娟误，欲妆临镜慵。
承恩不在貌，教妾若为容。
风暖鸟声碎，日高花影重。
年年越溪女，相忆采芙蓉。

[五言律诗]
去县十八里，传名千万年。
三山空隔海，一柱独擎天。
骖驭歌司马，烧丹扣葛仙。
谁云尘俗骨，亦得嗣前贤。

[五言律诗]
天竺琼为岫，西湖锦作春。
轻轩过微雨，小宰太夫人。
游览年年好，恩封日日新。
如何君氏赗，忽费水衡银。

[七言律诗]
一昨闻公莫府开，梦魂频绕岭头梅。
久抛𫖇袴辞军去，忽有弓旌扣户来。
茅舍相过争借问，荷衣欲出却徘徊。
旧时檄笔今焚弃，孤负黄金百尺台。

[五言绝句]
架书多散乱，信手偶拈开。
匹似前生读，茫然记不来。

[五言律诗]
羽翮本云程，丹青入小屏。
长年离远塞，尽日啄寒汀。
暮角无惊势，春风悄去翎。
几回疑繋帛，旅枕梦初醒。

[七言律诗]
下雪窦游上雪窦，过云峰后望云峰。
如趋仙府经三岛，似入天门彻九重。
无日不飞丹洞鹤，有时忽起隐潭龙。
只应奉诏西归去，此境何由得再逢。

[五言绝句]
静处翻千偈，忙中认一身。
忽看枕峰句，便作是非人。

[七言律诗]
一舍终朝得自容，强如平昔慰途穷。
炉心捜火分香烬，砚首融冰护笔锋。
愁极偶逢醽醁酒，梦回犹待景阳钟。
庙堂未肯图兴复，四海九州思会同。

[七言律诗]
满树牡丹相次红，客来不放酒杯空。
三分春色二分去，一处风光是处同。
柳絮打残连夜雨，桃花飞落五更风。
与君饮到如泥烂，我欲明朝杖屦东。

[五言律诗]
一鹤候柴关，林空境自闲。
竹房秋后冻，病叟夜深还。
树密疑无路，月明犹在山。
幽居便所适，已是十年闲。

[七言律诗]
元日书来自果州，柑三百颗酒新𫇴。
贤于齐下六从事，好似平阳千户侯。
老矣惟思醉乡去，归欤且种木奴休。
使君厚意吾先辱，媿乏琼瑶报所投。

[五言律诗]
欲状江山秀，无如格律诗。
形容天际美，假借笔端奇。
注目临沧近，沿流北固卑。
不因篇咏见，绝景有谁知。

[七言绝句]
万仞峰头古道场，重来败叶带飞霜。
感时偏动骚人兴，橘柚园篱近半黄。

[七言绝句]
鴈门山上鴈初飞，马邑阑中马正肥。
日旰山西逢驿使，殷勤南北送征衣。

[七言律诗]
五两青丝帝渥深，平时可敢叹英沈。
侏儒自是长三尺，澼絖都来直数金。
寂寞死灰人丧偶，婆娑生意树交阴。
年来想见琼枝色，久梦蘧蘧到竹林。

[七言绝句]
世间宁有清如许，买断岚烟入樽俎。
我来乘此玉辉寒，要上峰头呵佛祖。

[七言绝句]
晓趋宗庙拜衣冠，云叶低垂护翠銮。
日采回光天意好，龙颜生喜近臣欢。

[五言律诗]
城势已坡陀，城边东逝波。
绿桑非苑树，青草是宫莎。
山暝牛羊少，水寒凫鴈多。
因高一回首，还咏黍离歌。

[七言律诗]
闻说年来请洞霄，江湖奉使久勤劳。
有神仙处闲方得，用老成时退更高。
借宅但知新种竹，寻真想见旧栽桃。
浮梁居士尘埃甚，须发而今已二毛。

[七言律诗]
行马门阑宰胄巍，高冠长珮独委蛇。
紫微自有申公学，太史还从从祖知。
静嘿无非蒙力处，功夫全在不欺时。
故家遗俗寥寥甚，忍听虞歌薤露悲。

[五言律诗]
我舟莫行疾，我家日已远。
行迟终不到，不到何由返。
吴楚千万里，江山道回转。
白头多伤感，方寸不胜乱。

[七言绝句]
一句全提法界宽，大千收拾掌中观。
横该竖抹超三际，迦叶徒劳强破颜。

[七言绝句]
龙岩重到腊残天，欲访丹成行满仙。
因睹曾公题刻妙，气腾忠谊拂云烟。

[五言律诗]
自叹形容改，空惊岁月更。
黠蚕附茧死，怨鸟寄巢生。
歉岁愁亲故，贫家分弟兄。
江南芳草地，此别若为情。

[七言绝句]
名斋取义本凡庸，借屋蓬莱理钓篷。
特为紫阳访霞紫，临流一笑就称翁。

[七言绝句]
绮窗绣户又东风，丹掖游陪岁岁同。
但愿太平无限乐，何须三十六离宫。

[七言律诗]
永巷闲吟一径蒿，轻肥大笑事风骚。
烟含紫禁花期近，雪满长安酒价高。
失路渐惊前计错，逢僧更念此生劳。
十年春泪催衰飒，羞向清流照鬓毛。

[七言律诗]
天开福地据雄尊，果老张公几代孙。
一窍通天才直上，千崖转石已平吞。
山头白鹤来无影，石上青骡去有痕。
我欲放身如脱屣，仙凡一辙隔重阍。

[七言绝句]
午斋香饭本盂耕，坐向孤庵思愈清。
下目平原千万里，稻花风自掌中生。

[七言绝句]
荔支名字太纷纷，所见多应不逮闻。
别有深红覇群品，郡人呼作大将军。

[七言绝句]
柴门虽谩不曾关，宾客从他自往还。
连日山寒声影绝，蒲团危坐更安闲。

[七言律诗]
不是幽栖矫性灵，从来无意在膻腥。
满川风物供高枕，四合云山借画屏。
五鹿归来惊岳岳，孤鸿飞去入冥冥。
君阳遁叟何为乐，一炷清香两卷经。

[七言绝句]
后念起时前念灭，起灭之念何尝别。
唤取机关木人问，从头弄尽元无说。

[七言律诗]
圣主怜才古所稀，转知吾道有光辉。
特宣秘府群仙会，教看遥空六出飞。
痛饮不容停盏斝，冥搜各要鬭珠玑。
仍闻中使传中旨，须尽欢娱酩酊归。

[七言律诗]
上恩鼎至愧叨逾，退省何尝有硕肤。
甘作一麾山吏部，不为三败管夷吾。
相思梦想江湖隔，熟诵篇章锦绣铺。
无妄疾来终易愈，岂容医砭值庸夫。

[七言律诗]
眼熟林峦认旧缘，耆关峰北入霏烟。
云房直上三千尺，蜡屐重来十五年。
山奥坐能朝万象，地灵深自接诸天。
暂游久住均如梦，社客何须约白莲。

[七言律诗]
不用名矜自半千，高才十二许争先。
乘轺远道三千里，下笔谈王数百篇。
忠胆自能倾白日，决科时似选青钱。
山城送别无他祝，早属登瀛第一仙。

[七言绝句]
宫棋初罢请银笙，合曲偏宜钿面筝。
未伏延年花下唱，金钱百万赏新声。

[七言绝句]
南憩番禺北抵燕，片帆西上驻荆门。
平生不作东瓯梦，荔子丹时念灌园。

[五言律诗]
南游多老病，见说讲经稀。
塞寺几僧在，关城空自归。
带河衰草断，映日旱沙飞。
却到禅斋后，边军识衲衣。

[七言绝句]
杜宇声中历翠微，涧泉决决泻幽奇。
与君笑入白云去，柱杖前头尽是诗。

[七言绝句]
秋云秋水两依依，塞鴈声声度翠微。
多向洞庭芳草岸，楚天空阔不知归。

[五言绝句]
我有铜鼎汤，快瀹龙焙香。
政使浇舌本，君无问糟床。

[五言律诗]
塔光圆照室，香炷读经晨。
林下有清福，尘中无悟人。
岩阴常候雨，松色不知春。
青草何年墓，标题界碣新。

[五言绝句]
乌逐山公噪，惊麕仰望疑。
春林无一事，獝狘自生悲。

[七言律诗]
秋深雨意转连绵，声到枯荷清未眠。
久悟是非姑掩卷，且看童稚互摊钱。
园蔬土润青堪馔，径竹行疎翠可怜。
賸喜病夫今已健，碧腴膏莫问人传。

[五言律诗]
客散烛亦尽，明月共寂寥。
三生东华梦，岁晚依僧寮。
秋宵岂不凉，客心自如烧。
循簷耿无寐，顾影自萧萧。

[七言绝句]
海棠移向小窗栽，高叠盆山合复开。
将见红葩鬭新艳，君王应为探花来。

[七言律诗]
流落江湖万里归，相逢自慰已差池。
初闻好句惊人倒，悔过东庭识面迟。
握手宁知无贺监，结交谁复许袁丝。
塞鸿正欲摩天去，垂老追攀岂可期。

[七言律诗]
将军不复见仪形，笑语随风入杳冥。
战马旧骑嘶引葬，歌姬新嫁哭辞灵。
功勋客问求为志，服玩僧收与转经。
寂寞一家春色里，百花开落满山庭。

[五言绝句]
母道齐皇极，韶光傍寿觞。
徽音家庆集，随辇奉尊章。

[七言律诗]
招提炉上宝香氲，问信浮屠作祖人。
想得妙心同水镜，故应归路见冰轮。
清辉万里无穷雪，浄观千山不隔尘。
欲识新诗惟累句，颇惭曹植与君亲。

[七言律诗]
万事萦心空岁月，一分春色已尘埃。
簷前雨脚何时断，陌上遨头几日来。
寒束幽花如有待，风延啼鸟苦相催。
明年此会各南北，趁取官闲共酒杯。

[五言律诗]
何处深春好，春深羽客家。
芝田绕舍色，杏树满山花。
云是淮王宅，风为列子车。
古坛操简处，一迳入林斜。

[七言绝句]
北阙彤云掩曙霞，东风吹雪舞山家。
琼章定少千人和，银树长芳六出花。

[七言律诗]
晓城寒水共萧萧，湿碧吹青路一条。
烟霭浓间出山驿，林萝深里过溪桥。
闲情谩会吟兼画，隠事犹输钓与樵。
多谢孤村人落外，酒旗风急更相招。

[七言绝句]
偶随云去伴云归，笑指清都在翠微。
为我中间留一榻，他年去著薜萝衣。

[五言绝句]
度岭汗如濯，渴尘生客心。
清泉随念应，乞与涤烦襟。

[七言绝句]
岭上休将贝阙夸，江头聊比玉川家。
个中真趣谁能会，独对回风雪阵斜。

[五言绝句]
刺齿搜新句，濡毫写短牋。
读来疎脱少，懽喜不成眠。

[七言绝句]
去年寒食已为客，今年寒食未还家。
春前莫负一杯酒，山后聊观三朵花。

[七言律诗]
江潮来去自有时，扁舟阁浅心如飞。
岸容霜竹青照眼，春信雪梅香扑衣。
天寒鄞江道路阻，岁晏钱清风俗非。
故园回首二千里，落日看尽行云归。

[五言律诗]
烟渚落渔篷，行行访隠踪。
野禽冲断径，樵子指前峰。
云閟安禅石，霜清得句钟。
长淮一千里，九日却重逢。

[七言律诗]
庾公楼上凭栏时，一片归云费梦思。
乡国情怀应念我，江山风月定分谁。
青衫休为墓陵湿，紫气先寻牛渚期。
好是初秋藕花候，蛾眉尊酒正相宜。

[五言律诗]
送客频张酒，迎宾久倚辕。
何曾薄西邸，不忍□□□。
宦拙从渠巧，甥荣觉舅尊。
福唐遗父老，应看□□□。

[七言绝句]
行人犹未有归期，万里初程日暮时。
唯爱门前双柳树，枝枝叶叶不相离。

[七言律诗]
乘轺西去定何人，惊倒吴侬政要君。
平日比肩空绛灌，此行知已有华勋。
不令残孽终烦国，信是高才可冠军。
锋猬斧螗当著语，病夫今岁懒于文。

[七言绝句]
寒林烟重暝栖鸦，远寺疏钟送落霞。
无限岭云遮不断，数声和月到山家。

[七言律诗]
休愿车轮生四角，莫向金樽嫌酒薄。
门外风号雁阵低，拥衾同看残灯落。
辘轳敲冻惊栖鸦，睡红笑引燕脂霞。
未拟雕笼问鹦鹉，先投宿酒敌霜花。

[七言绝句]
落日荒荒下远芜，市桥官柳绿扶疏。
沙头一霎腥风起，沽酒老翁来卖鱼。

[七言绝句]
刺字漫来得古城，柳枝桃叶入春情。
人间久迟东君到，独子相投盖始倾。

[七言律诗]
平生不蓄买山钱，晚得佳城岂偶然。
官职丛中韬素志，风波险处谒名贤。
只将和气占心地，尚想清尊养性天。
宗党典刑难倒指，忍看庭玉泪溅溅。

[七言绝句]
仙槎飞去访牛郎，顽石浮来立道旁。
能使乡民知所敬，只鸡巵酒卜丰穰。

[五言律诗]
北阮稀相见，东园肯到无。
鞋留沙迹浅，扇答雨声疎。
新长水三尺，倒漂梅一株。
炊烟起山崦，好个晚村图。

[七言律诗]
嬝娜柔条不自持，锁窗深处最相宜。
试教纤手簪双鬓，莫遣新愁上两眉。
子建洛神空有赋，乐天杨柳可无诗。
为君唤起温柔梦，春草池塘日正迟。

[五言律诗]
使君有书癖，记览浩无涯。
况此孤楼迥，端无外物哗。
横肱欹曲几，搔首落乌纱。
此趣人谁识，长吟窗日斜。

[七言律诗]
三伏无多暑渐微，登临清晓试缣衣。
风高病木初凋叶，潦退流萍尚半扉。
白首重来空感昔，清尊相属欲忘归。
犹怜不负湖山处，好在平生旧钓矶。

[七言律诗]
卧听跳珠落瓦沟，晓来飞雪冻云稠。
晃观佛国三千界，幻出僊家十二楼。
公子休夸梁苑宴，高人空泛剡溪舟。
何如缚取吴元济，夜半衔枚入蔡州。

[五言律诗]
古寺近田家，山寻石盆差。
化虫悬缢女，啼鹱响缫车。
僧坐树间石，马行溪畔沙。
野香无处辨，归路傍城斜。

[七言律诗]
露下萤飞仲秋月，山围水绕建安城。
病多不辨酒中圣，身远且令心太平。
数卷蠧书行老矣，一盂蔬饭太憎生。
白云只在簷间宿，听我清宵咏句声。

[七言绝句]
一年曾得几番圆，恨不骖鸾上广寒。
占得波光须细玩，恰闻沧海已狂澜。

[七言绝句]
忆昔尊前共赋诗，如今仙去见无期。
吟魂想只空山里，嘲弄风光人不知。

[五言律诗]
断岸春风峭，江空夜雨清。
萧疎蓬上点，仿佛叶间声。
今古双眸冷，乾坤一棹轻。
鬓从湖海白，谁识谢郎情。

[五言律诗]
伐叛天威震，恢疆帝业多。
削平侔肃杀，涵煦极阳和。
蹈厉观周舞，风云入汉歌。
功成推大定，归马偃雕戈。

[五言律诗]
兰若生春夏，芊蔚何青青。
幽独空林色，朱蕤冒紫茎。
迟迟白日晚，袅袅秋风生。
岁华尽摇落，芳意竟何成。

[五言绝句]
解劈当胸箭，因何只半人。
为从途路晓，所以不全身。

[七言律诗]
憭栗霜华六幕空，丹萸成佩菊芬丛。
香浮彭泽仙巾酒，影落龙山宴帽风。
诗笔娱情真泣豆，舞腰回节更惊鸿。
夕阳峣榭愁重顾，不见舂陵旧鬰葱。

[七言律诗]
不拣花朝与雪朝，五年从事霍嫖姚。
君缘接座交珠履，我为分行近翠翘。
楚雨含情皆有托，漳滨卧病竟无憀。
长吟远下燕台去，惟有衣香染未销。

[七言绝句]
客舍垂杨依旧青，自钻新火应清明。
故山紫笋谁能摘，倒箧云龙手自烹。

[七言绝句]
欹岩松桧转龙蛇，洞户仙人字少霞。
炯炯长眉非是画，翠翘斜倚碧桃花。

[七言律诗]
一襟书传日星悬，湖海声名五十年。
事不求知惟此理，文之未丧岂皆天。
人方惊怪欧阳子，我独悲伤鲁仲连。
看镜倚楼秋已暮，风巾霜屦重依然。

[七言律诗]
拙速还知胜巧迟，男儿功业要逢时。
不妨唾面辱高马，似有泥坑规病鸱。
老去尚堪苏子印，兴来须到习家池。
此心毕娶无余事，且向春江理钓丝。

[七言绝句]
不动金轮万德全，宸苔含月未排班。
当头讳字寰中禁，谁敢依稀犯圣颜。

[七言律诗]
莫笑山翁老据鞍，探梅今夕到江干。
半滩流水浸残月，一夜清霜催晓寒。
倚醉更教重秉烛，怕寒元自怯凭栏。
谁知携客芳华日，曾费缠头锦百端。

[七言绝句]
风冷蒹葭雨作秋，倚门无意谒诸侯。
明年再决龙蛇阵，塞北安南一道收。

[七言绝句]
僧寺本来能脱俗，水南逼市漫成竿。
台喧地污要除扫，禅月当年真可安。

[七言绝句]
雷公徽玉粲明星，照出师襄指下声。
可怜此地无人识，唤作新来黑瘦筝。

[五言律诗]
名遂营身退，高风近古稀。
台司脱屣去，空土挂冠归。
仁寿宜难老，朝阳叹易晞。
宸篇学丘祷，恩耀贲泉扉。

[七言律诗]
谁谓兹亭浪得名，寥寥气象副深诚。
地饶松竹千年色，天与云山四合清。
靖节固尝为傲吏，子真元不势名卿。
伊余窃慕恬然乐，肯以纷华战性情。

[七言绝句]
彤霞铄石玉晶荧，琢出羲之风字形。
却著寒松苍石下，研烟传写相牛经。

[七言绝句]
蹇馿夜入定山寺，古屋贮月松风清。
止闻挂塔一铃语，不见撞钟千指迎。

[七言绝句]
笔力谁能似虎儿，思陵亲为御珍题。
小臣不识湖山好，但欲扁舟泛剡谿。

[七言绝句]
时光潜去暗凄凉，嬾对菱花晕晓妆。
初坼秋千人寂寞，后园青草任他长。

[七言绝句]
丁当玉佩三更雨，平帖金闺一觉云。
明日薄情何处去，风流春水不知君。

[七言绝句]
朱雀门高花外开，毬场空阔净尘埃。
预排白兔兼苍狗，等候君王按鹘来。

[七言绝句]
君诗字字凌珠玉，入手卷舒看不足。
别后襟期傥未忘，会寄筠筒入空谷。

[七言律诗]
梦想云端路屈盘，幽寻今果到云端。
三间矮屋烟霏拥，一片闲情宇宙宽。
土锉间搜灵药煮，天坛不遣篆香残。
谁能好事时供给，结足空山也不难。

[七言绝句]
无人唤醒赋归翁，满把清香谁与同。
但办对花频举酒，莫横重九在胸中。

[七言律诗]
乐事从兹不易涯，朱门还似野人家。
行看靓艳须携酒，坐对清阴只煮茶。
晓起苍凉承坠露，晚来光景乱蒸霞。
平生结习今余几，试数毗那襋上花。

[五言律诗]
遥夜独不寐，寂寥蓬户中。
河明五陵上，月满九门东。
旧知亲友散，故园江海空。
怀归正南望，此夕起秋风。

[五言律诗]
藜藿安贫陋，柴荆俯莽苍。
露蓍朝筮易，扫地昼焚香。
美睡天教懒，长歌客恕狂。
欢然送余日，醉死亦何伤。

[五言律诗]
逢时志万里，非为稻粱谋。
眇眇江汉阻，萧萧霜露秋。
知机自有素，侧翅莫多愁。
风起浮云暮，空看片影流。

[七言律诗]
林阴忽忽已藏鸦，作急寻芳赏岁华。
尊每不空缘好客，席无何乡为随花。
开新合故从衣薄，度密穿深信帽斜。
傥有归休五亩宅，老夫著处便为家。

[七言律诗]
四时佳节惟重九，况接君家鸿鴈行。
乃以病躯亲药石，坐妨山屐共壶觞。
别来忽忽春逾仲，望极悠悠昼莫常。
想见回头登眺地，清源云合鹭洲长。

[七言律诗]
阑暑追凉得佳处，笋舆乘兴入蒿蓬。
乍停西岭三秋雨，得借东湖一曲风。
江上帆樯来雉堞，波间荷芰没凫翁。
后车孺子贤孙在，吊古徘徊返照红。

[五言律诗]
坞木殿前空，山河泽国同。
鸟闲沙影上，泉落树阴中。
缆舸蒲花水，萦幡柳絮风。
翛然方寸地，何事更悲蓬。

[五言律诗]
学古谩拙僻，髙谈成缪悠。
吾今百念冷，泛泛如虚舟。
参伍托裴度，道路无一愁。
愿同陈元龙，时卧百尺楼。

[七言绝句]
帝遣银河下太微，余波散绕野人扉。
此行步步有佳处，盘礴孤亭试解衣。

[七言律诗]
千峰为我旋生妍，我为千峰一洒然。
云掠石崖啼鸟树，雨添山涧落花泉。
心知僮仆多饥色，目断茅簷半穗烟。
只道晨炊食无肉，竹根斤笋两三钱。

[七言律诗]
玉京咫尺不应疑，龙凤交横舞屡僛。
素色可能粧粉并，真香直到齿牙知。
珠楼先晓月未落，瑶草自春天亦私。
千里一裘谁有様，邹郎吹律为薰之。

[七言绝句]
玲珑岩畔看云处，帢帻峰头步月时。
一句庭前柏树子，何曾吟作五言诗。

[七言律诗]
不到招提二十霜，眼明犹识鲁灵光。
云餐已供伊蒲塞，风铎犹传替戾冈。
新寺金汤龙化远，旧家王谢燕飞忙。
行人指点簪犀地，十里春风土尚香。

[七言绝句]
两人对酌山花开，青天露坐始此回。
嗟我与君皆老矣，且尽尊前有限杯。

[五言绝句]
泮涣舞雩乐，懽呼祀蜡忙。
且记童子咏，莫管国人狂。

[七言律诗]
敷溪南岸掩柴荆，挂却朝衣爱净名。
闲得林园栽树法，喜闻儿姪读书声。
眠窗日暖添幽梦，步野风清散酒酲。
谪去征还何扰扰，片云相伴看衰荣。

[五言绝句]
心自本来心，本心非有法。
有法有本心，非心非本法。

[七言绝句]
南北通和自古无，如今万里混车书。
传闻每遣皇华使，外国人争问起居。

[七言绝句]
槐花雨润新秋地，桐叶风翻欲夜天。
尽日后厅无一事，白头老监枕书眠。

[五言律诗]
低迷委径柳，氛氲被池莲。
亭前秋雨余，明月来婵娟。
高台甃苍玉，清风夜周旋。
举杯属姮娥，醉舞还蹁蹮。

[七言律诗]
几人能信见前因，满意肥甘豢色身。
曾是鼎钟华贵胄，肯同瓶钵苦空人。
招呼善友明初地，降伏心魔浄六尘。
翻笑花间沾醉客，空看高冢卧麒麟。

[五言律诗]
山中秋已半，蓬荜晏方开。
不听夜虫话，焉知节物来。
紫珠犹卧穗，青蘂未浮杯。
欲射系书鴈，非关烹不才。

[七言律诗]
燕贺初成百尺台，一新粉堞更周回。
水流东北交虹去，山自西南拥翠来。
瓦缝参差千户密，市城翕聚六门开。
宾俦眺望从今始，佳气随风入酒杯。

[七言绝句]
最好声音最好听，似调歌舌更叮咛。
高枝抛过低枝立，金羽修眉墨染翎。

[七言绝句]
九重天乐降神仙，步舞分行踏锦筵。
嘈囋一声钟鼓歇，万人楼下拾金钱。

[七言绝句]
光尧初御六龙天，上直维参大火躔。
天意分明昌宋德，诞辰三世总丁年。

[五言律诗]
名果出西州，霜前竞以收。
老嫌冰熨齿，渴爱蜜过喉。
色向瑶盘发，甘应蚁酒投。
仙桃无此比，不畏小儿偷。

[五言绝句]
调与时人背，心将静者论。
终年帝城里，不识五侯门。

[七言律诗]
边臣说使朝天子，发语轰然激夏雷。
高节羽书期独传，分符绛郡滞长材。
啁啾鸟恐鹰鹯起，流散人归父母来。
自顾此身无所立，恭谈祖德朵颐开。

[七言律诗]
小姑洲北浦云边，二女容华自俨然。
野庙向江春寂寂，古碑无字草芊芊。
风回日暮吹芳芷，月落山深哭杜鹃。
犹似含颦望巡狩，九疑愁断隔湘川。

[七言律诗]
闲地逢君怀抱开，携壶选胜得同来。
青山满眼空排闼，红袖何人为举杯。
四面轩窗供眺望，一时簪履许参陪。
黄昏渺渺溪桥路，灯火微明恨独回。

[七言律诗]
真仙窟宅在人境，应有鸾驾乘云归。
物华创见讶三岛，坠脉远来从九疑。
有石可砺食蘗齿，有泉可濯凝尘衣。
清游未足鸡报午，一尊会合人生稀。

[七言律诗]
未庚赫日已焚空，亭午西斋坐甑同。
横竹旋排苍叶密，小窗移在绿阴中。
情知琐碎妨新月，稍喜牵连得暑风。
分我清凉诗境界，一蝉吟到夕阳红。

[七言律诗]
山上朅来采新茗，新花乱发前山顶。
琼英动摇钟乳碧，业业高下随崖岭。
未必蓬莱有仙药，能向鼎中云漠漠。
越瓯遥见裂鼻香，欲觉身轻骑白鹤。

[七言律诗]
邂逅稽山许揽须，尘埃时得近冰壶。
不辞我老鸡豚社，且喜公归樱笋厨。
满室琴书怀燕几，一川风雨送行舻。
勉哉早了功名债，要画骑牛第二图。

[七言绝句]
溅浪翻波湿不晴，滩头龟石几千春。
浮屠漫演无生法，谁是庵中不死人。

[五言律诗]
共惜堂堂去，真成种种休。
中原渺归计，清洛更东流。
锻炼言犹在，从谷志未酬。
何心诵遗草，有路恸西州。

[七言绝句]
柔桑叶菀暗东冈，山下乱石如群羊。
旧沙渐高行路断，马蹄踏散飞星光。

[七言律诗]
处世功名莫躁为，识时机变在防危。
吉凶有数曾参易，胜负无心不著棋。
事向直中多骨突，人于财上重交知。
后车能悟前车覆，箴警何须座右碑。

[七言律诗]
早秋初夜暗凉生，门巷欢呼见物情。
时节自令儿女爱，年华潜遣鬓毛惊。
一声霹雳开银汉，万丈云涛下太清。
析木津头倾见底，鹊桥从此不须营。

[七言律诗]
面山堂上迎秋色，使君举酒当月白。
冰磁雪腕方取怜，看破妖娆念羁客。
溪邉从骑何奔忙，溪童叠厌争窥墙。
为公一洗穷愁肠，与公草木同辉光。

[七言绝句]
锦里春风徧海棠，别时无计奈红芳。
山中桃李浑疑晚，犹有残红断客肠。

[七言绝句]
天门喜气晓氛氲，圣主临轩召冠军。
欲令从此行霖雨，先赐巫山一片云。

[五言律诗]
一径西风里，闲房客未归。
砌苔侵野屐，林叶上秋衣。
黄卷经心嬾，青纶入梦稀。
还书报妻子，莫厌故山薇。

[五言律诗]
客寄无生事，乘闲到水东。
风和禽语乐，日暖土膏融。
田父称家有，行人自屡空。
殷勤留我饭，怜我不为农。

[七言律诗]
本期苏郑共扬镳，不意芝兰失后凋。
遗老祇今犹涕泪，后生无复识风标。
西陉雁度霜前塞，滹水樵争日暮桥。
追想生平英伟魄，凌云一笑岂能招。

[七言律诗]
红铅湿尽半罗裙，洞府人间手欲分。
满面风流虽似玉，四年夫婿恰如云。
当春离恨杯长满，倚柱关情日渐曛。
为报眼波须稳当，五陵游宕莫知闻。

[七言绝句]
残冬梅玉已全开，明日新阳应候来。
但喜痴儿欣节物，又闻残酒滴炉灰。

[七言律诗]
明府功名期壮年，滞留中路鬓成斑。
岂知汲黯轻为郡，真为刘伶善闭关。
归梦未尝离帝所，谪仙宁久混人间。
会看使者持三节，缓带轻裘且自闲。

[七言绝句]
茅簷竹阁枕回溪，柳外平桥拍水低。
在藻白鱼知鹭下，穿林黄雀觉蝉嘶。

[五言律诗]
涉世殊无味，言诗粗有芽。
尔能明瑟僩，吾不惮车斜。
老管元江苇，寒牋更蜀麻。
因书寄痴叔，剩为乃翁夸。

[五言律诗]
闻君采奇石，剪断赤城霞。
潭上倒虹影，波中摇日华。
仙岩接绛气，谿路杂桃花。
若值客星去，便应随海槎。

[七言绝句]
儿时也羡刺天飞，投老方知绝百非。
酬唱恰成刘与白，分司且住莫言归。

[七言绝句]
扶老相邀到陇头，麦苗如洗未全抽。
愿天不雨只一月，聊慰艰辛望半收。

[七言绝句]
风头皱浪开还促，雨点圆纹乱更多。
何似无风亦无雨，碧天千里在澄波。

[五言律诗]
紫箨从师住，山幽水亦深。
方将偿素约，一到洗尘心。
别去遽如许，愁来且至今。
何时能见过，容我听潮音。

[五言律诗]
人老江湖外，官拘簿领缘。
剧谈尝共夜，好句得先传。
行李无他阻，朝廷有阙员。
相逢一笑喜，已种玉为田。

[七言律诗]
天津御柳碧遥遥，轩骑相从半下朝。
行乐光辉寒食借，太平歌舞晚春饶。
红妆楼下东郊道，青草洲边南渡桥。
坐见司空扫西第，看君侍从落花朝。

[五言律诗]
飘飘风中雪，沥沥桥下水。
雪寒换清骨，水浅潄尘耳。
诗情散天壤，妙处乃在此。
得句欲似谁，岸梅是知己。

[五言绝句]
闲居淡无事，临流忽有得。
平生诗外心，滩上一鸥白。

[七言绝句]
远路东西欲问谁，寒来无处寄寒衣。
去时初种庭前树，树已胜巢人未归。

[七言律诗]
心存魏阙岂能忘，揣分非才合退藏。
此日燕休难报国，半生艰险忆垂堂。
枕戈每叹身先老，览镜常嗟貌不扬。
每今蘧庐聊偃息，会须恢复返吾乡。

[五言绝句]
秀目大头颅，英姿举世无。
平生一瓦钵，何处有天厨。

[七言律诗]
年来身计欲何为，跌宕无成一轴诗。
懒把行藏问詹尹，愿将生死遇秦医。
丹青效虎留心拙，斤匠良工入手迟。
此日知音堪属意，枯桐正在半焦时。

[七言绝句]
隔屋江梅欲堕飘，幽香细细故相撩。
披衣春晓无人见，小立微闻意已消。

[七言律诗]
身如逆旅无非我，岂谓昌阳信引年。
南北未能忘世故，药囊随处却安禅。
万金良药吾何用，九转丹砂世谩传。
草木精华如可贳，未妨巾屦地行仙。

[五言律诗]
送客门初掩，收书室更虚。
新篁高过瓦，凉月下临除。
妇病才扶杖，儿馋或馈鱼。
今朝吾已过，莫问夜何如。

[七言绝句]
满载清闲一棹孤，长风相送入仙都。
莫愁怀抱无消豁，缥缈峰头望太湖。

[七言律诗]
万顷琉璃到底清，寒光不动海门平。
鉴开波面一天净，虹吸潮头万里声。
吹断海风渔笛远，载归秋月落帆轻。
芍陂曾上孤舟看，何似今朝双眼明。

[五言律诗]
不入四明路，侵寻已十年。
葛藤论往事，蝉蜕想苍烟。
松下数株石，岩前千丈泉。
何为不肯往，芒𪨗更参禅。

[七言律诗]
留连银烛照金荷，肠断华年一掷梭。
月姊有情难独夜，天孙无頼早斜河。
晶晶霜瓦寒生粟，衮衮风帏细涌波。
鸹鹖晓啼鸣鹊散，许多佳景奈愁何。

[七言绝句]
霜毛一别各毵毵，兴味年来老不堪。
横槊赋诗休塞北，扁舟垂钓渐江南。

[五言律诗]
处号闺房秀，归称内助贤。
丰华欢壮齿，甘旨庆高年。
乡誉良人重，家声嗣子传。
道傍多健羡，宁贵一潸然。

[七言绝句]
黍离不复闵宗周，何暇雷塘吊一丘。
若问西来师祖意，竹西歌吹是扬州。

[七言绝句]
破后还将茅草盖，雨过风吹无罣碍。
垢衣那肯便抛遗，切恐众生难理会。

[五言律诗]
蜀雪古来少，天云今始同。
霏微初带雨，凌乱更从风。
练欲拖平野，盐疑撒远空。
小民咸喜见，谁复怨高穹。

[七言绝句]
篱鷃云鹏各有程，匆匆相别未忘情。
恨君不在篷笼底，共听萧萧夜雨声。

[五言律诗]
骄马锦连钱，乘骑是谪仙。
和帬穿玉镫，隔袖把金鞭。
去带懵腾醉，归成困顿眠。
自怜输廐吏，余煖在香鞯。

[七言律诗]
永嘉风景入新年，才子诗成定可怜。
梦里还乡不相见，天涯忆戴复谁传。
花倾晓露垂如泪，莺拂游丝断若弦。
愿得回风吹海雁，飞书一宿到君边。

[七言绝句]
缶击何分秦胜负，璧还不系赵存亡。
最怜恃勇偏轻举，直挟君王冒虎狼。

[七言律诗]
长怪名卿亦坐曹，忽乘五马列旌旄。
才多莫厌官无事，郡小不妨名自高。
庶子定应牵赋咏，醉翁聊复继游遨。
试寻苦战清流下，要识经纶帝业劳。

[五言律诗]
故国看看远，前程计在谁。
五更听角后，一叶渡江时。
吾道天宁丧，人情日可疑。
西陵向西望，双泪为君垂。

[七言律诗]
绿杨阴密覆回廊，深院帘垂昼景长。
人静独闻幽鸟语，风来时有异花香。
世间宠辱皆尝遍，身外声名岂足量。
闲读南华真味理，片心惟只许蒙庄。

[五言律诗]
李生坦荡荡，所见实奇哉。
问渠前世事，答我烧炭来。
炭成能然火，火过却成灰。
灰成即是土，随意立根栽。

[七言律诗]
西楼遗迹尚豪雄，锦绣笙箫在半空。
万里因循成久客，一年容易又秋风。
烛光低映珠帘丽，酒晕徐添玉颊红。
归路迎凉更堪爱，摩诃池上月方中。

[七言律诗]
篱角金英喷异香，杜门岑绝独持觞。
风掀脱叶横斜舞，云衬平林浅淡黄。
塞管有情增哽噎，野花无绪伴凄凉。
不禁景物撩秋眼，剩与新篇付锦囊。

[七言绝句]
沤生沤灭负苓易，云去云来摩诘诗。
莫道赏音今古少，江山新亦受人知。

[七言绝句]
才人出入每参随，笔砚将行遶曲池。
能向彩笺书大字，忽防御制写新诗。

[七言律诗]
主人满酌玉东西，坐客无辞醉似泥。
此日逢迎皆笑语，几年南北叹暌携。
早登鸡省先诸彦，合入鼇坡试五题。
雅道寂寥今复振，士风一变始于齐。

[五言绝句]
燄短寒缸尽，声长晓漏迟。
年衰自无睡，不是守三尸。

[七言律诗]
诗家周贺与方干，三载同吟七里滩。
晚节我惟甘豹隠，妙年公合快鹏抟。
昔叨旧尹迎新尹，今愧前官送后官。
朔野炎陬天地阔，寄书会面两应难。

[五言律诗]
禹穴收云气，沧江亦断流。
真成扫地尽，同作上天游。
铭诔看遗史，衣冠入隠丘。
空余平世眼，曾望李膺舟。

[七言绝句]
漏滴铜龙夜已深，柳梢斜月弄疎阴。
满园芳草年年恨，剔尽灯花夜夜心。

[七言绝句]
洞里月明琼树风，画帘青室影朦胧。
香残酒冷玉妃睡，不觉七真归海中。

[五言律诗]
飞来绣户阴，穿过画楼深。
重傅秦台粉，轻涂汉殿金。
相兼惟柳絮，所得是花心。
可要凌孤客，邀为子夜吟。

[七言绝句]
报应差殊事不同，劳生何用出樊笼。
欲知自性天真佛，尽在朝昏一念中。

[五言律诗]
著雨柔桑暗，吹风小麦齐。
江深涵日浄，野阔并云低。
车马能相问，琴书故可携。
村村花自好，不奈子规啼。

[七言律诗]
作者傍边好见闻，速来就汝作比邻。
诗中活法无多子，眼里知音有几人。
尔许精奇花粲笔，岂容尘俗海翻银。
老夫幸有千机锦，尚欠江头一浣新。

[七言律诗]
仕途忧患久相随，老去求闲遂燕私。
陇笛不闻吹旧曲，彩牋时见赋新诗。
清宵好月穿蓬户，落日凉风动桂枝。
两鬓霜毛如旧少，按弦无意望钟期。

[七言绝句]
朝衣行市头颅落，六印垂腰手足分。
旋煮河豚加𫚖脍，争如闲处醉醺醺。

[七言律诗]
江海归来二十春，闭门为学转辛勤。
自怜两鬓空成白，犹喜双眸未肯昏。
君有新刊须寄我，我逢佳处必思君。
城南昨夜闻秋雨，又拜新凉到骨恩。

[五言律诗]
斗酒渭城边，垆头耐醉眠。
梨花千树雪，杨叶万条烟。
惜别添壶酒，临岐赠马鞭。
看君颍上去，新月到家圆。

[七言律诗]
偶向新亭一破颜，高情直寄有无间。
地偏已隔东西路，天阔长围远近山。
浩荡只愁春雾合，轮囷却喜暮云还。
不堪景物撩人甚，倒尽诗囊未许悭。

[七言律诗]
十年多难与君同，几处移家逐转蓬。
白首相逢征战后，青春已过乱离中。
行人杳杳看西月，归马萧萧向北风。
汉水楚云千万里，天涯此别恨无穷。

[七言绝句]
蝉鸣日正树阴浓，避暑行吟独杖筇。
却爱野云无定处，水边容易耸奇峰。

[七言律诗]
暑气侵人始欲愁，箪瓢穷巷不堪忧。
乱蝉泊雨林塘静，密迳吹花草树幽。
春尽茅簷深着燕，日高田水故飞鸥。
莫欺湫隘无余地，待借元龙百尺楼。

[五言律诗]
何处难忘酒，南宫放榜时。
有才如杜牧，无势似章持。
不取通经士，先收执政儿。
此时无一盏，何以展愁眉。

[七言律诗]
画船京口见停桡，萧洒浑疑谢与陶。
但把好山供胜践，不将余论挂尘劳。
谏垣天上经焚草，藩国年来屡梦刀。
北客近传新政美，未尝因物强吹毛。

[五言律诗]
驿报行天下，君王弃万几。
鹤翔云汉远，龙向鼎湖飞。
杞国天初陷，咸池日尚微。
临轩思往事，血泪不停挥。

[七言绝句]
陂塘一曲水泓澄，山簇瑶台十二层。
剩脉余膏流不尽，芝田蕙圃岁常登。

[七言律诗]
他州异县复芳时，彊起寻梅把一枝。
浊酒纵能于道近，苍髯终不与春宜。
逢人欲作娵隅语，去国长为偻句欺。
斟酒旅情谁会得，径须京兆出蛾眉。

[五言绝句]
翠黛眉低歛，红珠泪暗销。
从来恨人意，不省似今朝。

[五言绝句]
山水有余静，都忘城市嚣。
朱黝本自省，时焉此逍遥。

[七言律诗]
瓣香知敬自童儿，梦得先生笔一枝。
老愧乏才疑索去，少曾耽句岂能奇。
犹传薜荔图中像，那见榴皮壁上诗。
此日殷勤加额拜，人间说是降生时。

[五言律诗]
福地何萧爽，真祠自杳冥。
栋梁传曩昔，草木带仙灵。
雾市朝仍合，云扉夜不扃。
天风吹玉磬，应是诵黄庭。

[七言律诗]
杖屦寻诗问所由，一天草木叶知秋。
天低云淡村村好，雨过山深物物幽。
斑驳岩头苔藓湿，钩辀树尾鸟声柔。
眼前不见市朝事，始笑从前利禄谋。

[七言律诗]
今岁游山已恨迟，山中仍喜见辛夷。
簪缨且免全为累，桃李犹堪别作期。
晴后日高偏照灼，晚来风急渐离披。
山郎不作同行伴，折得何由寄所思。

[七言绝句]
十寻杰阁倚云隈，淡霭轻烟照眼来。
山色不随天际远，溪流长为水深回。

[七言绝句]
一朵花开千叶红，开时又不藉春风。
若教移在香闺畔，定与佳人艳态同。

[七言绝句]
只嫌湫隘近城居，无着名山万卷书。
不道八荒皆我宇，独于此处认吾庐。

[七言绝句]
岩石玲珑翠竹斜，木犀依约又残花。
长官媿我无才思，却忆东堂旧作家。

[七言绝句]
虞初秘府六百本，老子柱下五千言。
吾家道学天生种，端有斯文示子孙。

[七言律诗]
君正青春我鬓丝，春闱旧梦是耶非。
九方臯马分明瘦，百里奚牛自在肥。
欲去寻盟谈缱绻，又愁钩党起几微。
乘车戴笠俱随分，怀美人兮心奋飞。

[七言律诗]
未有扬雄宅一区，已惊短髪似卢蒲。
家贫粥饭随鱼鼓，地远宾从祗鸟乌。
已罢书空为咄咄，犹思快耳作呜呜。
衰残政值中兴日，聊得安闲卧五湖。

[七言绝句]
不见风流贺季真，酒船回棹莫逡巡。
如今湖上千秋观，逢著黄冠亦可人。

[七言绝句]
郡县荒芜哭暮笳，凭高望不见天涯。
如今挥泪洒枯木，南国春回生紫华。

[五言律诗]
木落闽山暮，云深野寺秋。
寒花空照眼，浊酒不禁愁。
宦拙羞奔走，时危且滞留。
迥廊供徙倚，万虑寄冥搜。

[七言律诗]
佩剑携书入帝京，秋容如画照行程。
三千道路虽迢递，万里烟霄绝坦平。
丹汉风高鹏翼健，晓天霜浅马蹄轻。
好将掷地金声赋，夺取前春榜上名。

[七言绝句]
八百诸侯会孟津，民心天意总归仁。
须知不食干戈粟，自有登山采蕨人。

[七言绝句]
鸡寒上树鸭下水，举著今人长努嘴。
众生不明颠倒机，祖教从来同一轨。

[七言绝句]
香火缘深宦意灰，十年萧散卧蒿莱。
庞公从此不入市，只与渔樵相往来。

[七言律诗]
城南风景故堪怜，胜日经行意洒然。
江上竹寒偏却暑，庙前柏老尚参天。
堂堂不朽能千古，鼎鼎何能漫百年。
醉里狂歌心浩荡，为君一吸倒觥船。

[五言律诗]
平明敞帝居，霰雪下凌虚。
写月含珠缀，从风薄绮疏。
年惊花絮早，春夜管弦初。
已属云天外，欣承霈泽余。

[七言律诗]
顾我江湖旧壮怀，家林终是事尘埃。
登临直到秋方好，行乐只因山远来。
剑石池边须笑适，花亭月下约徘徊。
自惭俗驾非名胜，窃恐山灵为勒回。

[七言绝句]
玉为风骨雪为衣，瘦倚疏篁不解肥。
绝磵断桥幽独处，夕阳长送钓船归。

[七言绝句]
斓斑碎玉养菖蒲，一勺清泉满石盂。
浄几明窗书小楷，便同尔雅注虫鱼。

[七言绝句]
千岩万壑争清奇，天地灵秀应无遗。
吟舟恐在碧霄上，湖心澄波涵月时。

[七言律诗]
行部巡荒察吏奸，皇皇使节古刑官。
声摇天上星辰动，清逼云间风露寒。
肃政严持三尺法，恤民特放一分宽。
香名已覆金瓯底，便作他年宰相看。

[五言律诗]
送客川原路，怜渠田舍秋。
沙晴分野径，林断出溪流。
马瘦诸公后，鸱夷一醉谋。
泮林无酒伴，颇为老兵留。

[七言律诗]
几年寥落负秋光，剩喜朋簪列耐堂。
枌社重开真率集，桂华新荐广寒香。
故交今日嗟无几，我辈晨星当自强。
况有坐中名胜在，携尊何待菊花黄。

[七言律诗]
田泥涣烂鳅怀子，圃垄肥腴菜长心。
僧镬纵然忘忌讳，书刀何忍屡残淫。
村渔不逊财难动，澍雨无端草易深。
拘束学官懒复懒，坐愁佳约未能寻。

[七言律诗]
醉里求名苦不情，翛然谁信万缘轻。
却观尘境端如梦，更喜幽栖得此生。
游客乍归寒雀噪，山人还去晓猿惊。
会当蜡屐同幽讨，无限青山照眼明。

[五言绝句]
园官来献孰，万颗滴阶红。
绿李高名品，须知论未公。

[五言律诗]
下车逢好雨，清兴一何长。
暑退郊原爽，风生院落凉。
登楼延夜月，绕树探秋香。
况得陪诗社，从容乐岁穰。

[七言律诗]
扁舟西溯蜀江长，邂逅论交得老苍。
幕客可能淹杜甫，郎官谁复识冯唐。
梅花开日方联事，柳絮飞时遽趣装。
我过洞庭应有日，定须来扫盖公堂。

[五言绝句]
水入北湖去，舟从南浦回。
遥看鹊山转，却似送人来。

[五言律诗]
以彼月中桂，来娱地上仙。
冲融胸内乐，摆落世间缘。
人语春风里，秋归夕照边。
主翁长静坐，不是学安然。

[七言绝句]
十里秋风画角哀，夕阳光景亦佳哉。
正疑白鹭归何晚，一片雪从天际来。

[五言律诗]
玉管箫声合，金杯酒色殷。
听歌吴季札，纵饮汉中山。
称寿争离席，留欢輙上关。
莫言辞客醉，犹得曳裾还。

[七言律诗]
六纪增年福未涯，三公归第宠频加。
达逢雨木官虽怕，贤值辰年梦已嗟。
中祀牲牢开祖道，太常铙吹送灵车。
伤心前月登门后，临别殷勤贶手华。

[七言律诗]
老惫无如汗枕何，起看玉宇泻银河。
残山賸水凄凉甚，明月清风感怆多。
无计闭门遮外事，真成开眼梦南柯。
坐来不觉东方白，又是余生一夜过。

[七言绝句]
回廊月下短歌行，惟有知音解有情。
一曲红窗声里怨，如今分作两愁城。

[五言律诗]
怜君竟不偶，每事与心违。
南雪岁将暮，西江帆独归。
停薪待官米，借宅共僧扉。
吾老慙为吏，相期寻钓矶。

[五言律诗]
凄然双树下，垂泪远公房。
灯续生前火，炉添没后香。
阴堦明片雪，寒竹响空廊。
寂灭应为乐，尘心徒自伤。

[七言绝句]
舟遶苍崖转碧津，层层云树画屏新。
分明便是桃源路，底事无花不见人。

[七言绝句]
年来世事扫除尽，犹有闲吟颇自奇。
安得陟厘九万个，为君尽写暮年诗。

[五言律诗]
落月无留照，残河亦已倾。
坠枝双鹊袅，黏草一萤明。
暑令忘三伏，凉飕逼五更。
为怜荷泻露，故起绕池行。

[七言绝句]
横玉初登斗样台，倚栏一带雪花堆。
儿时亲见前朝事，不忍春深载酒来。

[七言律诗]
病去身轻试杖藜，满村荞麦正离离。
照溪自叹尚微瘦，趁渡人言殊未衰。
草塞瓶头沽浊酒，花簪笠顶引群儿。
裴回不恨归差晚，正爱青灯映竹篱。

[七言绝句]
雨过溪流没旧滩，舟行竟日画图间。
重重翠绿相环揖，卧看王维著色山。

[七言律诗]
西山爽气压城𬮱，携客登高日未晡。
稚子已谙撑舴艋，老夫羞更插茱萸。
文章不进空黄妳，生计无多问木奴。
贫病偏愁秋欲雨，异乡白尽遂良须。

[七言绝句]
未暇鸥前弄清泚，都缘帽底踏黄埃。
荷花浄尽有底急，不待商量细细开。

[七言绝句]
天高地厚人难见，海阔山遥只自知。
勘破却回休借问，得便宜是落便宜。

[五言律诗]
清啸谷音答，闲眠松荫便。
山林微暑退，钟鼓逺风传。
足茧忧羸仆，身轻羡散仙。
乍暄思午盥，喜际石根泉。

[七言绝句]
照烛灵源理甚长，直须清浄有馨香。
俱含万像人难见，鬰鬰黄花翠竹光。

[七言律诗]
历城未到已尝闻，文彩鱼盐市不贫。
千里山川齐故地，百年风俗舜遗民。
泉声滑滑长如雨，海气昏昏晚得春。
北渚环波皆好景，为兄诗笔长精神。

[五言律诗]
天将兴大蜀，有道遂君临。
四塞同诸子，三边共一心。
阇婆香似雪，回鹘马如林。
曾读前皇传，巍巍冠古今。

[七言绝句]
三人断尽楚关梁，一诎雄吞十七王。
高帝功臣总功狗，汉家无爵赏萧张。

[七言绝句]
四面岚光似玉光，满城和气贺丰穰。
红炉底事不邀客，回雪落梅空断肠。

[五言律诗]
困厄身垂老，登临意未平。
暮烟迷草色，宿雨壮溪声。
往古飞鸿没，浮名脱发轻。
平生五字律，自笑尚关情。

[七言绝句]
层层楼阁锁娇鬟，要伴朝云出远山。
紫府神仙行世上，深宫妃媵落人间。

[五言律诗]
幽谷寒偏早，初秋御裌衣。
山田禾未熟，径树叶先飞。
涧浅樵夫涉，篱疎野鹿归。
不嫌生计薄，且与世人违。

[五言律诗]
侠客持苏合，佳游满帝乡。
避丸深可诮，求炙遂难忘。
金迸疑星落，珠沈似月光。
谁知少孺子，将此见吴王。

[七言绝句]
风雨潇潇云气浮，五龙归觐到灵湫。
星霜换易江山在，尚忆当年水际游。

[七言绝句]
百丑祇能博寸荣，趋权恃势苦营营。
早知触宪终归死，何似闲吟过一生。

[七言绝句]
蔼蔼停云八表昏，终风吹雨泊天门。
系船东港缘壕去，落日牛羊下远村。

[七言绝句]
几为年华叹物华，只今结束定还家。
且看垂发江边树，未问长安一日花。

[七言绝句]
凤皇鸣舞乐昌年，蜡炬开花夜管弦。
半醉徐击珊瑚树，已闻钟漏晓声传。

[五言绝句]
菊酒携山客，萸囊系牧童。
路疑随大隗，心似问鸿蒙。

[七言绝句]
狐精解唱桂枝香，一曲中洲禾黍黄。
办得苍生谢安石，东山丝竹又何妨。

[五言律诗]
裘马朋簪盛，绯鱼筦库卑。
行藏公论在，然否寸心知。
岁晏曾三接，民功仅一麾。
空余华衮字，有恨盖棺时。

[七言绝句]
七十二峰波面出，卢公去后石屏存。
高歌数曲游三日，图画又添僧一尊。

[五言绝句]
滔滔天地间，非我安知我。
大儿王子猷，小儿文与可。

[七言绝句]
大地犹如一粒粟，而今此语付何人。
时时撮向掌中看，吴蜀江山一样新。

[七言绝句]
耳根唯愿常清静，更得四时风雨顺。
开得眼来一切心，尽为好事善相近。

[五言绝句]
弹璈北寒台，七灵曜紫霄。
济济群仙举，纷纷尘中罗。

[五言律诗]
老马青骢色，扁舟画鹢文。
长烟横作带，叠浪似成纹。
北岭夜收雨，南冈朝出云。
赋诗知有意，畎亩不忘君。

[七言律诗]
嫩柳浓花围旧圃，朱甍碧瓦照春池。
黄金腰下还乡印，翠琰胸中报国诗。
乘驷长卿羞志浅，怀章公子恨名迟。
知公触事须尊主，揭榜新堂是训辞。

[五言律诗]
将军救朔边，都护上祁连。
六郡飞传檄，三河聚控弦。
连营当太白，吹角动胡天。
何日匈奴灭，中原得晏然。

[七言绝句]
就泥沾处衬芳尘，忆昔争游曲水滨。
疏影暗香如昨日，东风二十四回春。

[七言律诗]
急雪催诗兴未阑，东风肯奈鸟乌寒。
最怜度牖勤勤意，更接飞花细细看。
连夜抛回三白瑞，及时惊动五辛盘。
袁安久绝千人望，春破还思绮一端。

[七言绝句]
风恬月朗眠花影，吏不敲门门恰静。
何事猛然吠一声，有人来汲门前井。

[七言绝句]
才高吐凤欺黄绢，墨妙回鸾命碧云。
双美便堪传万古，羲之书法退之文。

[五言律诗]
营邱何处是，不复问归期。
世事三吴冷，风霜八月悲。
生平虽爵禄，身后只书诗。
恩报嗟无及，初心折涕洟。

[七言绝句]
犊鼻生涯一酒墟，当年嗤笑欲何如。
穷通不属儿曹意，自有真人爱子虚。

[七言律诗]
四更起趁广平朝，上下沙陀道路遥。
洞入桃源花点缀，门横苇箔草萧条。
时平主客文何缛，地大君臣气已骄。
莫善吾皇能尚德，将军不用霍嫖姚。

[七言绝句]
云里金乌瞥见些，屋山鹊语亦查查。
侵晨扫径开篱户，童子知翁出看花。

[五言律诗]
洛水美赪鲤，入河西去时。
三春登玉浪，一日到天池。
垂钓岂容羡，小鳞应莫随。
腹中无匕首，已不助吴儿。

[五言绝句]
太阳一入地，亦足蒸成霞。
老学傥能勉，声绩岂不华。

[七言律诗]
霜凝鸳瓦晓纤纤，静拥寒炉火屡添。
白堕春醪空有意，青州从事邈难瞻。
幸逢朱博杯盘少，况值曹公禁令严。
瓶汲甘泉聊漱齿，鸱夷应笑若清廉。

[七言绝句]
旧时长见挥毫处，修竹幽兰取次分。
欲把一竿苕水上，鸥波千顷看秋云。

[七言绝句]
同作金门献赋人，二年悲见故园春。
到阙不沾新雨露，还家空带旧风尘。

[七言绝句]
无生无种菩提就，非佛非心混沌成。
欲说性空何处觅，可怜禅律谩相争。

[五言绝句]
却隠他山雾，来眠此洞云。
区区麛鹿辈，战栗敢子群。

[七言律诗]
存神认取本来身，此理幽玄可学人。
无漏实成除有漏，迷津才出是通津。
浮生难保千年寿，仙世轻翻万劫春。
堪叹茫茫迷路者，甘将神作北邙尘。

[五言律诗]
南北门相对，传来岁月深。
但添新意趣，不改旧园林。
花日移朝坐，松风伴夕吟。
自然忘宦达，非是少知音。

[七言律诗]
朔风吹雪应嘉时，蔌蔌空庭静夜知。
岁稔不须占瑞谍，家贫尤喜映书帷。
花虽无艶难争巧，舞不成行也自奇。
病起老翁迷眼界，寒窗呵笔强裁诗。

[五言律诗]
招携紫阳友，合宴玉清台。
排景羽衣振，浮空云驾来。
灵旛七曜动，琼障九光开。
凤舞龙璈奏，虬轩殊未回。

[七言律诗]
幸奉清游入翠微，阴云漏日照旌旗。
登高预整孟嘉帽，访古闲寻白傅诗。
桂子正传飘岝峉，菊英先喜泛瑠璃。
公归留宿湖山暮，恐误郊关竹马儿。

[五言绝句]
壶中冰始结，盘上露初圆。
何意瑶池雪，欲夺鹤毛鲜。

[五言绝句]
红实缀青枝，烂漫照前坞。
不及杏繁时，林间有仙虎。

[七言绝句]
道经兰若偶停鞭，客里逢幽意惘然。
一把绿萝蒙石窦，梦魂翻愤醒心泉。

[五言律诗]
今日又除夕，君能为我来。
烛光红照席，酒浪绿摇杯。
腊带愁吟去，春随笑脸回。
相看俱健在，莫管岁华催。

[五言律诗]
淡泊梅都官，苦硬孟东野。
韩欧舒而明，徐吕平而雅。
健阔到应刘，高深望屈贾。
章泉有斯人，身寄玉山下。

[七言绝句]
角莹纤琼鳞粲金，拥珠闲卧紫渊深。
时来天地云雷举，起作人间救旱霖。

[五言律诗]
青天不可上，蜀道未尝行。
每说褒斜险，唯闻猿鸟声。
去为千里客，自握一方兵。
所重恩威立，无将远戍轻。

[七言律诗]
绣衣肤使出东州，九日旌轩不暂留。
固有诚心当倚注，肯缘佳节废询求。
马蹄远践天涯路，雁翼横飞海角秋。
安得一樽黄菊酒，代公冰饮过宵休。

[七言律诗]
翠峰窝里挂青黄，水市逡巡到野航。
带雨锄耘碧萼浅，临风采摘绿枝长。
分甘送客怜秋实，辟谷仙家嗜果香。
闻道龙阳千匹绢，何如山圃四时芳。

[七言绝句]
保和殿下荔枝丹，文武衣冠被百蛮。
思与近世同此味，红尘飞鞚过燕山。

[七言绝句]
翠螺簇簇绕湖滨，寒影清磨古鉴尘。
休问冈头望夫石，人间恐有断肠人。

[五言律诗]
壮矣尚无成，区区京国行。
食贫谙世态，卧病见交情。
万事风埃过，寸心霜雪明。
谁知丈夫志，日月照功名。

[七言律诗]
采凤团龙贡紫宸，今年斗柄仅离寅。
四千里望中天阙，第一番题北苑春。
拜表尽恭初遣使，乘轺还念未归人。
太平岁集梯航献，山岳何如此效珍。

[七言律诗]
独上江楼望故乡，泪襟霜笛共凄凉。
云生陇首秋虽早，月在天心夜已长。
魂梦只能随蛱蝶，烟波无计学鸳鸯。
蜀笺都有三千幅，总写离情寄孟光。

[七言绝句]
此君与我在云溪，劲节奇文胜杖藜。
为有岁寒堪赠远，玉阶行处愿提携。

[七言律诗]
蚤觉儒冠多误身，聊工传写养偏亲。
丹青游戏臻能事，造化生成羡逼真。
笔下岂皆行路辈，眼中谁是筑岩人。
会当诏作云台像，画手惟君妙入神。

[五言律诗]
学得餐霞法，逢人与小还。
身轻曾试鹤，力弱未离山。
无食犬犹在，不耕牛自闲。
朝朝空漱水，叩齿草堂间。

[七言律诗]
稷下铢铢鉴择分，品评一目百知闻。
初矜月殿挥毫赋，直到龙山吹帽文。
邀勒公荣狎嵇阮，薰涂嫱媛侍渊云。
尘惊珠贯纤罗袜，酹酒银篦不怕醺。

[五言律诗]
江皋草茅软，马首路平宽。
叹老龙钟态，伤春料峭寒。
月簷茅影乱，风瓦竹声干。
喜从佳公子，诗成槊在鞍。

[七言律诗]
且欲相随苜蓿盘，不须多问沐猴冠。
菊花有意浮杯酒，桐叶无声下井栏。
千里江山渔笛晚，十年灯火客毡寒。
男儿几许功名事，华髪催人不少寛。

[七言律诗]
昨解鱼符已径归，偶随尺一起柴扉。
𫏐留已愧黔吾突，久住空令缁客衣。
外物纷纷何足问，故人眷眷莫相违。
从今再见应无日，长与沙鸥共钓矶。

[五言律诗]
春秋得忠臣，炎绍犹有述。
至今十七篇，末学或不识。
干淳有大儒，奏请非不力。
一时欠良遇，志士重嗟惜。

[七言绝句]
自伤衰病渐难平，永夜禅床雨滴声。
闻道虎疮仍带镞，吼来和痛亦横行。

[五言律诗]
海角龚支使，平生无所苟。
而今五十六，岂肯变所守。
岂独龚支使，古来无奈何。
达人自知命，世俗徒悲歌。

[七言绝句]
八月涛江五月湖，画图一见粟生肤。
君家奄有两奇观，更觉天真胜画图。

[七言绝句]
下惠一时行已志，首阳万古振人伦。
终南不得西山号，岁暮白头空断魂。

[五言绝句]
柳色侵宫瓦，花阴覆绮疏。
鹊炉烟馥郁，賸阅妙乘书。

[七言律诗]
报我新诗疾转舠，论文始信赖薰陶。
追风定见骥千里，鸣野今闻鹤九臯。
看剑为君倾薄酒，张弓何日畏春醪。
不烦更问珊瑚树，旧绣年来拆海涛。

[五言律诗]
黄金转手尽，郊居掩清昼。
山容凉肺腑，竹意浄怀袖。
入门编简香，无复更铜臭。
君看道南院，岂识元德秀。

[五言律诗]
争先刘与项，得势楚侵秦。
本是知心友，翻成敌国人。
运筹争劫杀，败局在逡巡。
袖手旁观者，机深亦损神。

[七言绝句]
妙舌寒山一居士，浄居金粟几如来。
玄关无键直须透，不得春风花不开。

[五言绝句]
一岁两逢春，皇都景物新。
发生何处早，甲拆验庄椿。

[七言律诗]
买山将近一由旬，若比渊明未是贫。
万叠峰峦俱入眼，四时景物总宜人。
花开自足供心赏，酒熟何妨与客亲。
何日杖藜能过我，竹林深处共藏身。

[七言律诗]
城中尘坌林亭远，知得春风何日来。
城外地宽松石好，乞闻春色过年回。
竹枝宜静应分洗，果树嫌繁更擘栽。
借问曹樽残几许，且须留取待花开。

[七言绝句]
丞相南征定有无，幕中谁是骋良图。
遥知贼胆纵横破，绕帐生犀一万株。

[七言律诗]
脯麟炮凤饮鲸吞，肯学寒儒啮菜根。
琴古无阶登舜殿，诗穷作祟客羌村。
可怜书画科俱废，谁谓文章技未尊。
世上金台随处有，吾贫聊复赠君言。

[七言绝句]
尘踪了鸟病催残，梦谒真人九转丹。
已熟浮生枯骨观，更悲凡质遇天难。

[七言律诗]
君家名酒压吴城，肯向时流取次倾。
𥬠玉谁今窥正色，班荆渠定赏真清。
双壶问字宁能许，一醉留宾不办营。
莫惜驱车饷元亮，须防结袜要王生。

[七言律诗]
老来事事皆抛尽，惟独忧民尚有心。
深喜天公回气象，便同田父作讴吟。
缘何更得闾阎暖，恨不偏于垅麦深。
禅伯静中知我意，琅琅佳句玉其音。

[五言律诗]
绿竹带斜晖，猗猗有余态。
微风到帘栊，舞影入图绘。
更无余声杂，直与妙意会。
掩卷罢吟哦，谁同此三昧。

[七言绝句]
两袖飘飘恍欲仙，半醒半醉酒明船。
太虚一室都无碍，皎月凉风石上眠。

[七言律诗]
来书初出白云扃，乍蹑秋风马走轻。
远近留连分岳色，别离呜咽乱泉声。
休将巢许争喧杂，自共伊臯论太平。
昨夜细看云色里，进贤星座甚分明。

[五言律诗]
道林才不世，离别重相逢。
会面慰我久，观身向酒慵。
寂寥人散后，结构坐来重。
况乃气清爽，娟娟林表峰。

[七言绝句]
细雨冥冥梅欲黄，故怜时节似江乡。
有书不读高成束，蒸败蠹侵谁与防。

[五言律诗]
晨兴出户望，一色四方齐。
旋委清池失，偏欺翠竹低。
杯深怜绝景，毫健得新题。
丽藻思风絮，衰颜怯冻梨。

[五言律诗]
壮心负光岳，病质落幽燕。
春节前三日，江乡正小年。
岁时如有水，风俗不同天。
家庙荒苔滑，谁人烧纸钱。

[七言绝句]
夜深归客倚筇行，冷燐依萤聚土塍。
村店月昏泥径滑，竹窗斜漏补衣灯。

[七言绝句]
雨卷风掀地欲沈，浣花溪路似难寻。
数间茅屋苦饶舌，说杀少陵忧国心。

[七言律诗]
鳯刹花光照碧霄，龙楼柳色暗朱桥。
夸娥素月人疑近，姑射仙山路岂遥。
琮玉温姿轻拂拂，鞠衣嘉色宛飘飘。
都人莫怪芳华晚，如隔烟霞在泬寥。

[七言律诗]
苍岛孤生白浪中，倚天高塔势翻空。
烟凝远岫列寒翠，霜染疎林堕碎红。
汀沼或栖彭泽雁，楼台深贮洞庭风。
六时金磬落何处，偏傍芦苇惊钓翁。

[五言律诗]
荒径入林微，蓬庐客到稀。
苔痕侵药裹，山色冷吟衣。
蚯蚓耕泥起，蜻蜓点水飞。
坐来忘万事，静看宿云归。

[七言绝句]
枯笠摇风雪满衣，年年辛苦事渔矶。
有时钓得鳣鲸上，又被行人买得归。

[七言律诗]
已是霜凝更雨温，春其渐起但无痕。
莫嗟草色有垂死，定自梅花当返魂。
小驻要须穷日日，细寻无惜遍村村。
揩摩病目从兹始，并待君诗洗睡昏。

[七言律诗]
一笑真成亟负余，可人懒散费招呼。
忘言摩诘元无病，健倒卢仝不用扶。
野葛三餐莫予毒，桃花几度约吾徒。
杜门人与春偷老，风雨声中长白须。

[七言律诗]
文彩风流冠一时，三池聊作凤凰池。
新诗到处传桐叶，丽唱他年满竹枝。
归梦故应怀古括，清谈还喜对峨眉。
玉堂待草山东诏，解缆春江莫放迟。

[七言绝句]
黄公亭上雪飞时，去岁相同此赋诗。
邂逅出山还雪作，端如来赴去年期。

[五言绝句]
幽涧泉石绿，闭门闻啄木。
运柴胡奴归，车前挂生鹿。

[七言绝句]
一声能遣一人愁，终夕声声晓未休。
不解缫丝替人织，强来出口促衣裘。

[七言绝句]
一色阴云蔽晓空，粉英琼屑乱茸茸。
不知游骑将何处，已失南城玉柱峰。

[五言律诗]
何者谓知几，惟神能造微。
行藏全在我，用舍击于时。
每恨知人晚，常忧见事迟。
与天为一体，然后识宣尼。

[七言律诗]
累世名称阀阅高，搢绅维复似英豪。
宏才咸许致千里，小试先观梦四刀。
方正宁容迁岳麓，清明端可鉴丝毫。
文章政事传家美，须信池中有凤毛。

[七言律诗]
北风吹云顽不散，山雨萧萧夜将旦。
起来勉强著征衣，索马踌躇就途晏。
冈泥渐滑沮遄迈，林霭正浓迷远盼。
旅怀惨鬰亦所宜，安得秋阳露霄汉。

[七言绝句]
湖上团团三十里，若非杨柳即楼台。
城门未锁黄昏月，更住旗亭把一杯。

[七言律诗]
劝耕亭上往来频，四海萍浮老病身。
乱插山茶犹昨梦，重寻池石已残春。
惊心岁月东流水，过眼人情一哄尘。
頼有贻牟堪饱饭，道逢田畯且眉伸。

[七言绝句]
驻锡栖云石室中，楼台一片画屏风。
禅师道德知多少，不尔山神肯助工。

[七言绝句]
三周讲得坠天花，法眼无瑕却有瑕。
切莫朱泾访船子，一桡摵碎泼生涯。

[五言律诗]
平生沈东阳，鹤骨俨如故。
朝来闻巾车，载酒定何处。
暮归坐东轩，翰墨有佳趣。
当持乌丝栏，为乞锦囊句。

[五言律诗]
赙襚来中禁，箫笳去国门。
素冠空列鼎，白髪但歌盆。
彤管音徽盛，甘泉像貌尊。
所传天下劝，岂独慰儿孙。

[七言绝句]
密窥神化自阴阳，云御雷车不可当。
吹倒玉山风信恶，蛟龙回首也须忙。

[五言律诗]
长虹卧松江，一苇航大河。
岂如此安稳，无复畏风波。
幽香萃花岛，鱼藻旨且多。
徙倚小栏曲，月色透薜萝。

[五言律诗]
欲往如天际，相期忽岁华。
山空明独树，江晚暗连葭。
作屋皆三益，藏书可万家。
岂无人裹饭，躬自灌园芽。

[五言绝句]
尝闻一鲤鱼，飞腾作清质。
至今涵青霄，尚且浴白日。

[五言律诗]
纳凉北窗下，景象有余清。
林暝惟萤影，庭幽但竹声。
语阑惊坐久，露重觉衣轻。
不寐饶诗思，徘徊参斗横。

[七言绝句]
洞房佳气比椒兰，刑至工夫自古难。
莫使家人夸羯末，杨花飞处北风寒。

[七言绝句]
棒头笔下宜精审，打锁敲枷好用心。
成佛作祖只这是，劝君不用别追寻。

[七言律诗]
子陵垂钓逐江流，相与登台作共游。
红叶黄花三峡雨，高风亮节一天秋。
四围黛色迷青眼，满幅烟云锁绿洲。
谁到严滩同玩赏，往来七里听渔讴。

[七言律诗]
雪夜闲游多秉烛，花时𫏐出亦提壶。
别来少遇新诗敌，老去难逢旧饮徒。
大振威名降北虏，勤行惠化活东吴。
不知歌酒腾腾兴，得似河南醉尹无。

[七言绝句]
欲寻微径到山前，闻有蛟龙洞底眠。
岁旱密云终不雨，可能无意救荒年。

[五言律诗]
道义日群居，闲暇一游息。
小亭拥芳荣，长江鉴空碧。
风雩不尽春，庭草有生色。
习学自孔氏，深体而默识。

[五言律诗]
度岭三百里，携家五六人。
卜居依古寺，爱日向初春。
时有逃虚喜，端无去客嗔。
团栾何所作，不寐守庚申。

[七言绝句]
铁牛奔入玉麟队，自古无双今一对。
脱体堂堂呈似伊，有眼无口如何会。

[五言律诗]
有鸟五色彣，栖桐食竹实。
徐动合礼仪，和鸣中音律。
昨来何以至，为吾暂时出。
傥闻弦歌声，作舞欣今日。

[五言律诗]
学又三年积，功收一日长。
擅场推老手，附尾续诸郎。
度鸟界晴碧，过云回夕黄。
熟知诗有验，莫愠路无粮。

[五言律诗]
晴雨春无定，东风忽转西。
地肥桑眼大，天暖麦须齐。
食顿寻幽所，舟行畏恶溪。
野禽如避客，飞上半山啼。

[五言律诗]
节物何催逼，翩翩不可留。
枫丹湘渚暮，芦白楚江秋。
只影侵霜月，孤鸣入戍楼。
天高云路杳，安稳过罗浮。

[五言律诗]
杉竹竞霪霪，天时正积阴。
背窗秋烛暗，欹枕夜堂深。
月被重云蔽，萤依湿气沉。
无憀不成寐，况复想知音。

[七言律诗]
五陵豪客揽归鞍，行矣休嗟蜀道难。
世治不须专将阃，才雄自可陟诗坛。
虎符金印亨途在，夜笛秋琴逸气安。
至宝投人犹按剑，慎将骚雅载毫端。

[五言律诗]
千里寒雪程，平生旅人心。
丈夫虽四方，行役愁不任。
祢刺弊生毛，赵囊空无金。
钱子一罇酒，送子垂杨阴。

[七言绝句]
长沙笔墨妙山林，植立如听啸月音。
岸槲不妨俱遂性，一溪闲与照清深。

[七言绝句]
一颗圆明不欠亏，胡来胡现大钧知。
如今象罔浑无用，榜样从教作世师。

[七言律诗]
渭水岐山不出兵，却携琴剑锦官城。
醉来身外穷通小，老去人间毁誉轻。
扪虱雄豪空自许，屠龙工巧竟何成。
雅闻岷下多区芋，聊试寒炉玉糁羮。

[五言律诗]
吴艳若芙蓉，乘舟弄湖水。
照影不知休，云鬟坠簪珥。
含笑忽回头，见人羞欲死。
归去入花谿，棹溅鸳鸯起。

[七言绝句]
草枯霜白泣原鸰，五十三年老弟兄。
风雨对床缘未了，荆花重合在来生。

[七言律诗]
轩前无物但长空，孤月忽来东海东。
圆满定从何处得，清明许与众人同。
怜渠生死未能免，顾我盈亏略已通。
夜久客寒要一饮，油然细酌意无穷。

[五言律诗]
岂但山储秀，年多树亦灵。
华夷供静瞩，参井入危经。
幽讨真殊绝，神光却渺冥。
正当存不议，聊使俗迷醒。

[五言律诗]
幽寻得此地，讵有一人曾。
大壑随阶转，群山入户登。
庖厨出深竹，印绶隔垂藤。
即事辞轩冕，谁云病未能。

[七言绝句]
连山赤埴号胶泥，想见林深叫竹鸡。
一路新晴天借我，稳扶篮笋上山蹊。

[七言律诗]
画楼珠翠列娉婷，辽鹤重来失故城。
商女不知宁有恨，徐娘虽老尚多情。
一帘花雨谈幽梦，双桨莼波急去程。
却倚阊门重回首，笳声呜咽暮云横。

[七言绝句]
残枝败叶几沾春，莫问栽培迹已陈。
细雨斜风马无力，萧萧满路更愁人。

[七言律诗]
万马一隙争匆匆，回头祇是人心同。
百圣妙旨本无语，的的末在诗句工。
我生賸愧晚知学，可把芜词污新作。
玄冬深夜君试听，万窍号风皆木铎。

[七言律诗]
自出先皇玉殿中，衣裳不更染深红。
宫钗折尽垂空鬓，内扇穿多减半风。
桃熟亦曾君手赐，酒阑犹候妾歌终。
如今还向城边住，御水东流意不通。

[五言律诗]
支径秋原上，衡门夕照中。
野烟山半失，溪涨浦横通。
鬓秃难藏老，衣穿可讳穷。
浩歌终自得，心事寄冥鸿。

[七言律诗]
闲看暖律几时回，已觉阴云四面开。
万物定知春色近，三台今引岁星来。
竞拈彩笔题诗句，端为苍生祝寿杯。
师保从来周召事，直须两两位公槐。

[五言律诗]
相门若崇山，神物职所领。
天令佑世德，奕奕发秀颖。
图书漫今古，论议余骨鲠。
富贵岂足言，功烈相与永。

[五言律诗]
宾主相从久，情亲更受知。
追随船泊处，饯送酒醒时。
落照关思忆，垂杨管别离。
非诗愁莫写，愁绝不胜诗。

[五言律诗]
聚群雷乍喊，乘暗月初斜。
至黠穿怀袖，虽微具爪牙。
麈挥那肯去，扇障不能遮。
近水尤喧聒，殊妨赏藕花。

[五言律诗]
秋深耕稼熟，绿浪起黄云。
纵却牛羊践，难驱鹅鸭群。
断干根易拨，摧压穟频分。
烟露未全冷，村村晴气曛。

[七言律诗]
云水千僧共默耕，烦君乞食出山行。
蕨薇夜雨萌寒麓，桃李春风织锦城。
空谷一呼同响应，圆珠众色合光明。
上方此去分香饭，为我先须见浄名。

[七言律诗]
日照香尘逐马蹄，风吹浪溅几回隄。
无穷罗绮填花径，大半笙歌占麦畦。
落絮却笼他树白，娇莺更学别禽啼。
秪缘频燕蓬洲客，引得游人去似迷。

[五言律诗]
九夏困烦冤，逢秋似得仙。
短床便月下，长簟怯风前。
露气清群木，云棱澹一天。
西江无限水，长啸忆楼船。

[五言绝句]
浮云暮南征，我马向北嘶。
荆棘暗长原，子规昼夜啼。

[七言律诗]
南风转北遂为霖，倒掩书帷坐累茵。
洗沐江山三尺雨，庄严天地十分春。
猿吟鹤舞图双引，酒社诗坛待五申。
说我小园增秀润，便思徐步转城𬮱。

[五言律诗]
黄昏投寺宿，古屋瞰荒江。
村酒沽春瓮，山房耿夜釭。
滩高声撼枕，月落影收窗。
僧老人皆玩，楼钟晓未撞。

[七言绝句]
当阳一印妙无文，惭愧东山有子孙。
是圣是凡齐印定，不妨持钵扣人门。

[七言绝句]
藏一诸公相聚日，鬓毛尚黑齿牙坚。
伤心流落江湖上，不见溪翁四十年。

[七言律诗]
秋山抱病何处登，前时韦曲今广陵。
广陵大醉不解闷，韦曲旧游堪拊膺。
佳节纵饶随分过，流年无奈得人憎。
却驱羸马向前去，牢落路岐非所能。

[五言绝句]
众彩裁成已，工多妙最殊。
收归方丈里，长玩一明珠。

[七言绝句]
启咨和尚意如何，一句相酬早事多。
问未绝声犹一问，不知鹞子过新罗。

[七言律诗]
世事茫茫心事灰，众人争处我惊回。
闭门不管花开落，避俗唯通燕往来。
富贵在天求不得，光阴转地老相催。
平生任达陶元亮，千载神交共一杯。

[五言律诗]
家世联三凤，才名擅一夔。
诗章谢池草，经术董生帷。
雁塔题名近，龙门点额迟。
一官聊一尉，民事是良医。

[七言绝句]
把酒留春尚肯留，几多生意聚诗眸。
可怜桃李无涵养，只有桑麻自进修。

[五言律诗]
古涧飞白猿，寂历不知处。
风激石上泉，僧疑月中树。
微茫认松雪，髣髴横樵路。
写望增尔思，苍苍奈烟雾。

[七言律诗]
云锁涪江水似天，又闻怀杲已升仙。
强思齐见应催胆，张茂卿闻必耸肩。
三尺霜刀充绛节，两条朱棒替香烟。
报伊广德先生道，社稷威灵不偶然。

[五言律诗]
疾病连三次，形容落九分。
几成白宰相，谁识故将军。
暗坐羞红日，闲眠想白云。
苍苍竟何意，未肯丧斯文。

[五言律诗]
送君天上去，当户理瑶琴。
万里白鸥远，千山黄叶深。
江空行路影，日暮倚门心。
若见西湖雪，霸桥人正吟。

[五言律诗]
昨日山中云，今朝山下雨。
天时或定数，人事恐无据。
萧条吟梁父，士有遇不遇。
不见庞德公，移家鹿门去。

[七言律诗]
坏色寒惟破面藤，寄情显裕一孤僧。
花天捧日朝分供，山鬼呼风夜扑灯。
何日庵居同兀兀，羡君身外只腾腾。
是非不到争多少，前寺经山只一层。

[五言律诗]
带雪梅初煖，含烟柳尚青。
来窥童子偈，得听法王经。
会理知无我，观空厌有形。
迷心应觉悟，客思未遑宁。

[七言绝句]
海棠数点渐娇春，匝地何时簇锦茵。
不耐汲泉劳日课，夜来一雨陡精神。

[七言绝句]
风舞槐花落御沟，终南山色入城秋。
门门走马征兵急，公子笙歌醉玉楼。

[七言律诗]
山深林密乐吾真，从古吟人例是贫。
参句似禅诗有眼，还丹无诀酒全身。
我闻竹后痴犹甚，公见桃来思许新。
有雁莫嫌时问讯，旧游诸老更何人。

[七言绝句]
今朝二供亦相宜，眼底忘忧粲是诗。
有恨春风不相待，山林著在日长时。

[五言律诗]
入台羞结舌，去国坐婴鳞。
东道今行李，南宫乃故人。
寒温烦见问，书劄不辞频。
向日区区意，还曾扣大钧。

[七言绝句]
外庭公事近金稀，琅钮金跗试墨池。
清景殿前春昼永，百篇书事写新诗。

[五言律诗]
江度寒山阁，城高绝塞楼。
翠屏宜晚对，白谷会深游。
急急能鸣鴈，轻轻不下鸥。
彝陵春色起，渐拟放扁舟。

[五言绝句]
兰殿光风转，椒涂淑气浓。
柳烟添晓翠，花露浥春容。

[七言绝句]
十八年来老眼枯，只今白尽旧髭须。
假饶梦里重相遇，知汝犹能认我无。

[七言律诗]
芸阁磨铅勘旧经，昔闻同舍此同升。
九楹置榻从颓偃，百尺浮空远湿蒸。
玉鲙堆盘鱼胜雪，绿荷倾饮酒凝冰。
家风牢落承推奖，深愧龙门昔有膺。

[七言绝句]
春风醉死百金瓯，不记颠衣笑史䲡。
更欲画船留瞬息，花间一饮破离忧。

[七言绝句]
梦汝颀然立我傍，言辞慷慨巧趋跄。
觉来落月明窗户，抚枕潸然泪满床。

[五言绝句]
元祐赋律古，熙宁经义新。
请君忙改艺，诗好误终身。

[五言绝句]
欲作银河落，支筇仰面看。
会须雷电散，已觉逼人寒。

[五言律诗]
月上芙蓉浦，船依杜若洲。
岁行人冉冉，川永梦悠悠。
天地回青眼，江山养白头。
老生如朽木，安识有悲秋。

[五言律诗]
秋意足凄冷，归心只自怜。
乱峰分落照，只鴈度遥天。
拙学千金帚，浮生上水船。
含晖亭畔月，最好别时圆。

[五言律诗]
同占溪名邑，还从佛借居。
懒便书眼暗，静爱酒杯疏。
山路闲供课，僧房步当车。
地炉贪软火，未得赋归欤。

[七言绝句]
怨抱霜枝向月啼，数声清绕郡城低。
那堪日夜有云雨，便似巫山与建溪。

[七言律诗]
几日长亭复短亭，霜梅夹路喜相迎。
风光总属君家管，霁色偏随马足生。
老酒盈杯谁款曲，少陵佳句谩分明。
回头安福前山晓，八桂苍苍无限情。

[七言律诗]
箪瓢未改安贫性，凫绎犹传直道余。
不见失官愁戚戚，但闻高卧起徐徐。
居中旧厌军容讲，补外仍遭城旦书。
此去将身置何许，秋风未免忆鲈鱼。

[七言绝句]
松篁交翠入幽深，道院萧闲每遣心。
一炷清香宜燕坐，数声钟磬有余音。

[七言律诗]
只是从前瘦病身，官卑活计大清贫。
买来晋帖多成赝，吟得唐诗转逼真。
生拟弃家寻剑客，死当移冢近骚人。
秋风烂熳吹双鬓，目送停云欲怆神。

[五言绝句]
兹楼日登眺，流岁暗蹉跎。
坐厌淮南守，秋山红树多。

[七言绝句]
我爱卢家道子贤，悼亡之后只萧然。
虎儿向我能求字，玉雪肌肤更可怜。

[七言律诗]
物外闲人日月长，意行无复有重冈。
林深步步衣裳湿，麦熟村村饼饵香。
遥想云间下双舄，空怀仙子望三乡。
欲寻好句供诗眼，旋逐东风堕眇茫。

[七言绝句]
乌衣诸郎美如玉，笑我秋风卷茅屋。
才高渠是判花人，头白吾羞汗青竹。

[七言律诗]
要识庞家个老翁，东山壁上之图是。
手携长柄竹漉篱，犯寒晓踏南昌市。
市心跶倒灵照扶，则川斫额丹霞呼。
襄阳耆旧风标在，留与禅家作殃害。

[七言绝句]
晴日颠风落早霜，云随岚影暮苍苍。
梅梢吹下满庭蘂，安得一花横处香。

[七言绝句]
司马才名世所贤，银钩珠唾尚依然。
尘埃试看蛛丝壁，倒指于今六十年。

[五言律诗]
是处杨家果，求如此种难。
色深浑是紫，味美更无酸。
磊磊堆盘润，津津遶齿寒。
品高何以辨，但把一楞看。

[七言绝句]
老怀风雪往来时，山与溪皆合赋诗。
又是梅花苦无绪，喜闻七字满篇奇。

[七言律诗]
老吾元住雪边崖，万事无堪两鬓华。
顷岁西河方借宅，今年东野又般家。
巷深政恐难邀客，地空何妨学种花。
多谢所亲相暖热，新生涯即旧生涯。

[七言律诗]
凛凛风霜镇玉关，文经武略自优闲。
蟠胸浩气吞云梦，盖世英名重泰山。
忧国屡形诗句里，折冲长在笑谈间。
四川父老攀依切，犹问牙樯几日还。

[五言律诗]
忆昔江头别，悲欢失后期。
奸言诬直节，枉狱累明时。
白玉原无玷，青天孰可欺。
有儿能雪耻，泉壤释余悲。

[五言律诗]
谁实柄咸淳，无君欲不臣。
举朝皆谄子，此老独全人。
去国獒频嗾，居村虎自驯。
伤心诸狎客，容易竟亡陈。

[七言律诗]
正是旅愁悲远宦，况逢边塞向残年。
轮蹄影绝冬深路，鸟雀声稀雪后天。
探骑经旬无使客，戍楼终日有烽烟。
病来无复拈罇酒，独向虚窗尽日眠。

[七言律诗]
禅宇初无好事名，君来殊欲称高情。
诛茅治屋忘多施，洗竹疏泉得二清。
苦任雪霜凌劲节，静和风月泻寒声。
因知嘉号非虚美，翠拥流环岂易并。

[七言律诗]
春风倚棹阖闾城，水国春寒阴复晴。
细雨湿衣看不见，闲花落地听无声。
日斜江上孤帆影，草绿湖南万里情。
东道若逢相识问，青袍今日误儒生。

[五言绝句]
元宵天气好，梅谢荠还生。
野水浮烟雨，孤村带鸟声。

[五言律诗]
眼待稻花看，青苗浸急湍。
万家应恸哭，五月更恒寒。
政尔千仓足，犹云一饭难。
凶灾忽如此，容易便平安。

[五言律诗]
政应违众好，可忍负幽探。
以兹落南雅，蜂蝶独遗憾。
岂无好颜色，一雨竟陈暗。
谁知岁寒姿，可久非可暂。

[七言律诗]
芳蹊诘曲上亭南，小树萦纡若舞骖。
直对苍山班席坐，旋寻幽卉满头𥮾。
楮皮裁幅明如玉，竹叶浮杯渌似蓝。
共酌共谈其乐胜，俗忧应是不能堪。

[七言律诗]
天开我宋太平基，紫府真人下应期。
河朔魁梧出真相，泉南葱鬰产奇儿。
梦符蚌腹生珠夜，事应台躔捧日时。
紫帽清源发光采，郡园深处立新祠。

[七言律诗]
无奈离肠日九回，强摅离抱立高台。
中华地向城边尽，外国云从岛上来。
四序有花长见雨，一冬无雪却闻雷。
日宫紫气生冠冕，试望扶桑病眼开。

[七言律诗]
君家堂下锦千堆，老眼春风亦快哉。
胜日久孤三径约，浃辰深愧两书来。
公租已办应多暇，家酿重开定几回。
会挽蜀狂成一醉，莫嗔屐齿破苍苔。

[七言律诗]
池塘春旱欲生尘，一雨能令草木新。
脾病不嫌樱笋薄，廪空偏喜麦禾匀。
白须照水湖光净，渌酒留人鸟哢频。
但恐少年嫌老丑，眼前无复一时人。

[七言绝句]
担板人多见一边，圣心思虑甚周旋。
方知大禹同夫子，彼此观之无间然。

[七言绝句]
门外依然雨滴声，万般巧说争如实。
平生心胆向人倾，相见还同不相识。

[七言律诗]
灵椿难减菌难加，莫笑山翁两鬓华。
不与公荣同饮酒，只留禹锡独看花。
客来稍觉罍空耻，事去方知瓮算差。
归老东陈无可恨，失侯不失故园瓜。

[五言律诗]
偶为寻幽出，扶筇亦懒拈。
鹳巢依古塔，燕语入虚栏。
笔下诗初就，樽中酒屡添。
此游堪喜处，膝上一掀髯。

[七言律诗]
追趁新晴管物华，马蹄松快帽檐斜。
天南腊尽风晞雪，冰下春来水潄沙。
已报主林催市柳，仍从掌故问山茶。
丰年自是驩声沸，更著牙前画鼓挝。

[七言律诗]
左辅关河二十城，使车全胜直承明。
白头樽酒谙风味，乘兴篇章得性情。
苜蓿空肥天骥老，风霜有意皂雕横。
惊沙急雪迷秦树，不似山阴一日程。

[七言绝句]
日日思君君不知，京尘染尽带来衣。
客心正自伤飘泊，更看湖边花片飞。

[五言律诗]
诗道将仙分，求之不可求。
非关从小学，应是数生修。
蟾桂云梯折，鳌山鹤驾游。
他年两成事，堪喜是邻州。

[七言绝句]
城上苍虬困不醒，春阳己半未回青。
只应一夜新雷震，渐放繁枝拥日星。

[七言律诗]
八十山翁病不支，出门也赋喜晴诗。
小楼酒旆阑街处，深巷人家晒练时。
本借微风欹帽影，却乘新暖弄鞭丝。
归来幸有流香在，剩伴儿童一笑嬉。

[五言律诗]
惊破池塘梦，宵长不再眠。
寒声摇谷口，侧月到床边。
一自芝兰远，都无翰墨传。
老怀安得写，孤咏不成篇。

[五言律诗]
时清叹陆沈，楚泽伴渔吟。
探索圣贤语，发明天地心。
无机棋少著，有趣树多阴。
坐上皆知己，赓酬夜向深。

[七言绝句]
春归必竟归何处，无限春冤都未诉。
欲托流鸎问所因，子规又叫不如去。

[五言律诗]
贞烈过男子，当于简册求。
剪鬟众宾款，断臂六臣羞。
防墓铭旌远，泷冈宰树秋。
可怜彤管废，史笔未曾收。

[七言绝句]
露粟藏金一半开，层层碧玉映楼台。
西风昨夜吹香过，人在栏干待月来。

[七言律诗]
早岁声名满上庠，青衫今始赴清湘。
得官已晚岂宜冷，行路正难那更长。
平昔心期良不浅，异时官业可能量。
鹏程九万从今日，行见飞飞到帝旁。

[七言律诗]
左右江湖仙圣宅，龙飞凤舞帝王家。
楼台高下随山势，渤澥微茫涌日华。
渔浦风和翻柳影，官河春尽落桐花。
钱唐佳丽今无比，回首中原望眼赊。

[七言绝句]
独拥残兵守邺城，伫儒袁尚去擒兄。
一时天地方翻覆，安把人伦罪审荣。

[五言律诗]
静室焚檀印，深炉烧铁瓶。
茶和阿魏煖，火种柏根馨。
数只飞来鹤，成堆读了经。
何妨似支遁，骑马入青冥。

[五言律诗]
堂笑伊优登，米笑侏儒索。
见笑与笑人，等可付束合。
从俗心易波，瞩理眼无膜。
但求种秫田，归疗酒肠涸。

[七言绝句]
莫教竹马误群儿，谢守行春未可知。
落尽梅花寒食近，却应桃李怪来迟。

[七言绝句]
娟娟花竹净名家，阅世夸毗浪怨嗟。
愿挈众生辞热恼，知君久学妙莲华。

[七言绝句]
绝境当须著好词，衰怀已觉不胜奇。
烦君试向仙家问，怕有弥明更解诗。

[七言律诗]
疎疎屐齿印平堤，露著乌纱客未知。
别浦归舟争占岸，横林宿鸟自分枝。
开张渔父胸中趣，漏泄骚人句外悲。
会与清溪约长夏，风帘水簟答涟漪。

[七言律诗]
十年一别再从游，又见鱼书拜彻侯。
人物只今何水部，风流不减柳苏州。
白苹洲上春传语，乌鹊桥边草唤悲。
报政不应迟五月，鶑花紫禁𥩟归舟。

[五言绝句]
云密连江暗，风斜著物鸣。
一杯真战将，笑尔作愁兵。

[七言绝句]
留滞西山独可嗟，残春过尽始还家。
落花纵有那堪醉，何况归时无落花。

[五言律诗]
乃翁心事别，璧月到寒塘。
欹枕三竿日，横经一炷香。
尚思同燕麈，还欲对胡床。
行矣拏舟去，金钟亦自将。

[五言律诗]
州远雄无益，年高健亦衰。
兴情逢酒在，筋力上楼知。
蝉噪芳意尽，鴈来愁望时。
商山紫芝客，应不向秋悲。

[七言律诗]
土床纸帐卧幽寂，枕上细听城上更。
榾柮烧残地炉冷，喔咿声断天窗明。
风霜欲透草茨屋，盐酪不下荠糁羹。
犹恨扶犁老无力，向来枉是请躬耕。

[七言律诗]
高上宸居隔紫烟，洞中金阙暗相连。
辅光灶冷留香壤，太素渊清涌玉泉。
后夜龙归云浪湿，未明人起月华鲜。
秋光不老岩前麓，到此偷闲亦自贤。

[七言律诗]
卜隠偏宜大好州，浮云梦不到王侯。
细评月露苍山峙，静止花阑绿水流。
泉□□□□□□，□蓑无雨可淋头。
西江宾幕相须久，赢得闲吟谒道周。

[七言绝句]
青海长云暗雪山，孤城遥望玉门关。
黄沙百战穿金甲，不破楼兰终不还。

[七言律诗]
虚誉交游共借推，清途俛首倦重窥。
方将素志随鸥鹭，敢拂华巓望鵔鸃。
衰晚欲成漳浦病，嗟矜犹得郑公诗。
相逢少置升沉事，且把金莲为倒垂。

[五言律诗]
绝顶谒龙公，森寒石作宫。
路盘青壁上，瀑泻白云中。
僧说闻雷出，人疑与海通。
几时阴晦夜，来此看拏空。

[七言绝句]
清江一曲界间关，倚作琴声上下滩。
鹊报主人知有喜，惠然金玉总称难。

[五言律诗]
一笑未易得，今朝岂偶然。
故园方自适，我辈更相便。
好月好花夜，不寒不暖天。
莫辞拚一醉，为我棹觥船。

[七言律诗]
汲取人间第二泉，酿成天上酌神仙。
渠侬得此良佳矣，我辈为之或未然。
职守近来成漫浪，湖山佳处且回旋。
向阳花木逢春易，会取声名动日边。

[七言律诗]
挟策穷乡满鬓丝，陂田荒尽岂尝窥。
未应谷口终身隠，正合菑川举国推。
握手百忧空往事，还家一笑即芳时。
柘冈定有辛夷发，亦见东风使我知。

[七言绝句]
向来刘翰有诗声，近日汪经更得名。
月在梅花冰在月，与君句子各争清。

[七言律诗]
万龙齐干拥高牙，占尽幽奇只一家。
分破密阴开细路，罩将余碧入江沙。
静笼簮玉朝云合，暮到杯金夜月斜。
贤守二车真可畏，尊前诗笔太豪华。

[五言律诗]
亲茔来展祀，郊野未霜严。
古道日低削，高山时仰瞻。
寒花虽在目，短谷不加镰。
多少幽闲趣，吾方事退潜。

[七言律诗]
金包磊落冒朝阳，𪸩映秋林气燄长。
带露摘来盈翠笼，披云擎去荐黄堂。
野芹谩欲分微意，杯菊应嫌夺异香。
沙上木奴还可贡，题书须待洞庭霜。

[七言绝句]
四弦才罢醉蛮奴，酃醁余香在翠炉。
夜半醒来红蜡短，一枝寒泪作珊瑚。

[七言律诗]
世道圆通更直方，松阴庭院亦声光。
眼明英簜公题品，身入芙蓉婉赞襄。
田里叹愁从此达，公私幽枉待君扬。
更烦好斡东君造，一道奸贪凛雪霜。

[五言律诗]
不见吾叔度，侵寻将六年。
林间迂子步，江上望余船。
会合信不易，往来成屡愆。
孤山梅未老，曷日访三贤。

[七言绝句]
碧玉窗棂三四闲，一溪流水伴君闲。
雪中惜取青青节，不用开林自见山。

[七言绝句]
频寄书回洗我愁，莫言无雁到南州。
长相思外加餐饭，计取承君旧话头。

[五言律诗]
震泽黄柑熟，苕溪紫蟹肥。
天寒留客舍，岁晚念亲闱。
抱负须时用，行藏与志违。
临分话情愫，衰谢亦谋归。

[七言绝句]
官河深水绿悠悠，门外梧桐数叶秋。
中有武林陈学士，吟诗销遣一生愁。

[五言律诗]
书帙儿能整，柴扉手自开。
梦残江月上，酒醒竹风来。
旧集秋重校，微吟日几回。
初无俗客饭，当有故人杯。

[五言绝句]
穷达渠非命，机关不到心。
新诗聊自遣，高兴若为禁。

[七言律诗]
空巷无人尽出嬉，烛光过似放灯时。
山中一老眠初觉，棚上诸君閙未知。
游女归来寻坠珥，邻翁看罢感牵丝。
可怜朴散非渠罪，薄俗如今几偃师。

[七言绝句]
全众回军未可非，反旗鸣鼓亦兵机。
不知三帅扬鞭际，谁为君王殿后归。

[五言律诗]
亨涂即畏涂，暮境欲何如。
索米多贫士，钞诗欠小胥。
自缘乡梦熟，顿与世情疏。
会约逃名者，山间倒跨馿。

[七言律诗]
曲岸沧洲一水涯，轻舟欲访戴逵家。
城隅寂淡梧桐月，溪岸萧骚芦苇花。
润泽便知年事足，清明更爱晓晴佳。
园林已有春来信，笑看浮生鬓欲华。

[七言律诗]
传翁遗墨賸咨嗟，四海当年尚一家。
大老不为今日用，小诗徒遣后人夸。
兴来思跨巴滇马，归去方乘下泽车。
燕麦兔葵僧舍里，何如梦得访桃花。

[七言律诗]
雪后山斋鹤睡残，登临等得藓泥干。
毋多酌酒亦成醉，尽足看梅不道寒。
篱落十分春意思，人家一色玉栏干。
小诗未足冰生砚，洗尽人间渴肺肝。

[七言律诗]
学道尤须惜寸阴，漫劳饭袋走丛林。
沩山自昔提宗印，闽峤于今绝赏音。
得髓得皮无著相，非心非佛见机深。
丰干未免成饶舌，月在碧潭空指心。

[七言绝句]
长门槐柳半萧疎，玉辇沈思恨有余。
红泪旋销倾国态，黄金谁为达相如。

[七言绝句]
鼓声迎客醉还家，社树团栾日影斜。
共喜今年春赛好，缠头红有象生花。

[七言律诗]
越井冈头云出山，牂牁江上水如天。
床床避漏幽人屋，浦浦移家蜑子船。
龙卷鱼虾并雨落，人随鸡犬上墙眠。
只应楼下平阶水，长记先生过岭年。

[七言律诗]
寒城猎猎戍旗风，独倚危楼怅望中。
万里山河唐土地，千年魂魄晋英雄。
离心不忍听边马，往事应须问塞鸿。
好脱儒冠从校尉，一枝长戟六钧弓。

[七言绝句]
衲子向来元士子，诗僧遮莫更禅僧。
不妨参透诸方得，别有宫墙第一层。

[七言绝句]
藤枝既老解纵横，禅老因何解道情。
识取个中无把捉，眼前瓦砾是瑶琼。

[七言绝句]
寒暑回还日日新，数枝留得几多春。
君能弹压凭佳句，一段清襟亦可人。

[五言绝句]
泰岳聊逃雨，湘山偶阻风。
伐树仍封树，元无罪与功。

[五言律诗]
五马南中去，修途一月宽。
暮年忧国切，今日爱民难。
志大人无小，政平人自安。
端能扫蛮瘴，莫作偶然看。

[七言绝句]
四顾林峦似列屏，一源流水响泠泠。
游人到此忘归去，名称虚堂绝景亭。

[五言律诗]
诗道世难通，归宁楚浪中。
早程残岳月，夜泊隔淮钟。
一镜随双鬓，全家老半峰。
无成来往过，折尽谢亭松。

[五言律诗]
城下春池深，潜鱼时复跃。
高台可以望，暇日从尔乐。
散怀混飞沈，适意宜丘壑。
始悟濠梁翁，荒唐谢名爵。

[七言绝句]
欲洗羁愁只自醒，郫筒酒好信虚名。
江阳春色论千户，价比西州却未轻。

[五言律诗]
诸老更推挽，先生定别留。
孰知庐阜趣，战胜汉廷游。
直自全高隠，宁当退急流。
典刑前辈在，余润觅东邱。

[五言律诗]
赫赫儒宗裔，堂堂公相家。
清规凛冰雪，荐墨烂云霞。
未协生桑梦，俄兴逝水嗟。
遥怜遗爱在，月澹弋溪花。

[七言律诗]
倏忽而来𫏐少留，凡间风月已三秋。
趋名竞利何时了，害物伤人早晚休。
祸极累成为世谤，贵荣过却与身雠。
君看虎战龙争者，几树白杨飘陇头。

[七言律诗]
上相寻芳驻画轮，华貂玉节耀松筠。
二南雅丽音盈耳，八体遒妍妙入神。
鲁壁再传科斗字，稽山长咏永和春。
小园从此增光价，一室荧煌照乘珍。

[七言绝句]
若非天上神仙宅，须是人间将相家。
想得当时好烟月，管弦吹杀后庭花。

[七言律诗]
上至登高眼界宽，蜜陀僧舍富琅玕。
天雄峻塔凌穹漠，泽泻巍阶铁护栏。
虎脑已回仙枕梦，鸡头宁愧国香兰。
登临岂止黄花日，川练常随夜月寒。

[七言律诗]
函谷鸡鸣满面尘，夫君泛爱尚为亲。
清时有味俱吾党，黄发相看更几人。
物理未惊翁丧马，世情应笑子知津。
似闻绝塞风沙苦，只约觥船莫负春。

[七言律诗]
官闲马病客深秋，肯学张衡咏四愁。
红叶寺多诗景致，白衣人尽酒交游。
依违讽刺因行得，澹泊供需不在求。
好与高阳结吟社，况无名迹达珠旒。

[五言律诗]
上封台观静，夕霁景偏清。
月下闻禅语，风中有磬声。
龙池留古迹，雁塔寄余情。
借问房前树，东窗忽偃生。

[五言绝句]
慈悲与喜舍，历劫自然深。
法要无抱束，缘归一寸心。

[五言律诗]
太和到处萌，物各从所受。
老农嘉谷心，自觉稊稗丑。
道旁有荆棘，斤斧不得宥。
移根著山阿，吾亦付薪槱。

[七言律诗]
官资清贵近丹墀，性格孤高世所稀。
金殿日开亲凤扆，古幈时展看渔矶。
酒醒虚阁秋帘卷，吟对疎篁夕鸟归。
献替频陈忠誉播，鹏霄万里展雄飞。

[七言绝句]
蚤识陶公父子名，未知李老思尤清。
后来无复能文客，潇水湘山空月明。

[七言绝句]
一自君家把酒杯，六年波浪与尘埃。
不知乌石冈边路，至老相寻得几回。

[五言绝句]
尔学五古子，缘何绘九师。
堂高秋月淡，日用少人知。

[七言律诗]
琳馆清晨蔼瑞氛，玉旒朝罢奏诏钧。
绿槐夹路飞黄盖，翠辇鸣鞘向紫宸。
金阙日高犹泫露，彩旗风细不惊尘。
自慙白首追时彦，行近储胥忝侍臣。

[七言绝句]
赍芝自可侑仙斟，忌把鲜肥俗味侵。
羹莼鲙鳞清浊混，季鹰犹未是知音。

[五言律诗]
静极占鸦鹊，闲来弃简书。
风停思晚醉，泥软便春耡。
透屋哀歌切，懐人吉梦疎。
余樽须共倒，莫惜过吾庐。

[七言绝句]
一瓶一钵早周游，参遍云门与赵州。
卷席归家只趺坐，了无一法可推求。

[五言律诗]
取士虽多术，知人在片谈。
文书今倚重，谋议许相参。
饵陋贾生五，策明刘蜕三。
坤舆方厚载，朋利得西南。

[七言律诗]
帘影参差午漏前，盆山绿润雨余天。
诗无杰句真衰矣，酒借朱颜却怅然。
海燕理巢知再乳，吴蚕放食过三眠。
名泉不负吾儿意，一掬丁坑手自煎。

[五言绝句]
暗绿团团树，浮苍浅浅山。
不须吟些些，幽韵已班班。

[七言律诗]
花柳村村奈老何，一春门巷断经过。
无绳可系西沈日，有水皆随东逝波。
妄想已空骑鹤梦，劳生亦厌饭牛歌。
正须秉烛游清夜，转眼兰亭旧永和。

[五言律诗]
江城秋日落，山鬼闭门中。
行李淹吾舅，诛茅问老翁。
赤眉犹世乱，青眼只途穷。
传语桃源客，人今出处同。

[七言律诗]
雪浪皑皑万古情，岸边台占子陵名。
一时大器天将与，数尺渔竿谁不擎。
危榭高碑镌籀字，沧洲老鹤识先生。
游人到此慵归去，庭树孤猿有好声。

[五言律诗]
横桥通废岛，华宇出荒榛。
风日逢知已，湖山得主人。
使君如独乐，众庶必深颦。
何以知家给，笙歌满水滨。

[七言绝句]
此楼此景他州无，天髙水濶连平芜。
绿杨深处杏花发，日暖数声山鹧鸪。

[七言绝句]
腊月尽是岁除夜，明朝又是正月一。
年去年来无尽期，拄杖依前乌律律。

[七言律诗]
十幅风蒲下碧川，别怀何惜醉金船。
娄公正遣江流稳，庾老宁辜月影娟。
善世如君皆夙望，泽民应我愧前贤。
荣华莫美城南杜，早晚还亲尺五天。

[五言律诗]
壮岁声场屋，高年仅小行。
鄫江夷暴迹，湟水雪冤情。
节志冰壶洁，襟期玉井清。
竟登泉石趣，勇去谢荣名。

[七言律诗]
忆昔叨陪册府仙，曾陈大计璪琉前。
探符痴妄空劳矣，当璧休祥已灼然。
奉玺相真曾浴日，倚楹女岂敢贪天。
分明狐赵俱酿赏，不似之推隠去贤。

[七言绝句]
云暗西岩东岭明，汀洲南面起笛声。
天光睡重和衣润，莺啭高枝柳带春。

[七言律诗]
纤纤轻草不胜锄，忽有新诗来起予。
十载光阴消蠹简，两家生计共蜗庐。
久知吾子传真诀，试与衰翁辩赝书。
何日一筇真过我，共炊香稻撷园蔬。

[七言律诗]
天命相逢陆与皮，当年才调两权奇。
朝端未有输忠处，诗外应无用力时。
意古直摩轩昊顶，言微都泄鬼神私。
近来此道中兴也，泉下英魂知不知。

[七言绝句]
去年积潦苦无收，今岁逢人说有秋。
未拟香秔供一饱，䅟䅟新藁盖簷头。

[七言绝句]
两年谪宦在江西，举目云山要自迷。
今日始知风土异，浔阳南去鹧鸪啼。

[五言律诗]
瓦瓶担酒去，送客石桥东。
潮过汀沙上，船回岛树中。
桃花三月雨，杨柳五更风。
明日思君处，渡头烟水空。

[七言绝句]
窘无财粟振民饥，仰扣天阍愧纳词。
连月心胸成菀结，通宵一雨为医治。

[七言绝句]
引得车回莫认恩，却成寂寞与谁论。
到头不是君王意，羞插垂杨更傍门。

[七言绝句]
三年身在菰蒲里，手把岩花意惘然。
折得秋芳香满袖，梦魂常绕故山前。

[五言律诗]
涧谷饶春雨，烹茶近石池。
竹鸡鸣野壍，山雉出荒篱。
草长藏初笋，花空只旧枝。
旅怀吟不尽，刻竹记幽期。

[七言绝句]
淮上州州尽灭烽，今年方喜得和戎。
问谁整顿乾坤了，学语儿童道相公。

[五言律诗]
贺监旧山川，空来近百年。
闻君与琴鹤，终日在渔船。
岛露深秋石，湖澄半夜天。
云门几回去，题徧好林泉。

[七言绝句]
选进仙韶第一人，才胜罗绮不胜春。
重教按舞桃花下，只踏残红作地裀。

[七言绝句]
山开晓色千峰玉，草映寒光万点琼。
为我春游添景物，不教桃李独鲜明。

[五言律诗]
霜乾红叶飞，迁客思凄凄。
处险人垂瘿，登山马跙蹄。
篱荒蛬韵苦，云冻雁行低。
此夕应无寐，何烦报晓鸡。

[七言律诗]
小院荒凉亦自如，才盈五亩又无余。
槛中修竹依时种，壁上斜行信手书。
雨打杏花将烂漫，风吹杨柳渐扶疏。
诚知浊酒非公饮，频为芳辰过陋居。

[五言绝句]
重重风日透，花气满池塘。
谁把红云比，红云无此香。

[五言绝句]
夜入翠烟啼，昼寻芳树飞。
春山无限好，犹道不如归。

[五言律诗]
昔游东海上，道遇青童君。
授我度世诀，中皆鸟篆文。
读之了不解，再拜问微言。
举首忽无见，茫茫空白云。

[七言绝句]
三见齐王不一言，须知自古致君难。
纷纷齐虏夸迂阔，口舌从来易得官。

[五言律诗]
雅望高簪履，昌言动冕旒。
五花方判事，万户合封侯。
未换黄金带，俄成白玉楼。
匆匆大槐国，起灭等浮沤。

[七言绝句]
文殊千佛显真乘，水月光中见定林。
昭瑞当时连集福，咸池今日应奎参。

[五言律诗]
重重山前峰，上上终非顶。
行登众岭彻，始得山门迥。
高风惨多寒，落日侧先暝。
却视向所经，眇如在深井。

[七言律诗]
风声一夜下林端，遽作霜天十月寒。
三伏炎蒸不可过，北风栗烈亦何难。
人情何待常从缓，天令难移古不刊。
幸有布裘毡履在，雪深高卧更安闲。

[五言律诗]
春攽诸郡国，汉守喜惟良。
旦宿重中尾，时花竞向阳。
古今新旧历，老少后先觞。
万事皆如此，无如且醉狂。

[五言律诗]
拭目凭阑久，柔风拂面吹。
莺花争妩媚，诗酒鬬清奇。
已近清明节，初过上巳时。
莫萦寻俗事，随意乐春熙。

[七言律诗]
名庵以足关天理，须向庵中静处参。
底事此心无所欠，祇缘与世不生贪。
书淫过似专房乐，蔬食多于列鼎甘。
却怪紫芝曾漏泄，从来坤势阙东南。

[七言律诗]
霏霏玉屑洒层霄，皓色轻盈已覆凹。
留客径须开绿蚁，探春何处认青梢。
阶庭充积无庸扫，松竹欹摧尚惜敲。
深愧主人修具薄，嘉宾徒使献酬交。

[七言绝句]
庞老曾升马祖堂，西江吸尽更无双。
而今妙喜朱居士，觌面分明不覆藏。

[七言律诗]
四时昼夜有成姿，用舍行藏亦易知。
祭器无周应独抱，儒冠有越莫空资。
乱由径窦人皆笑，不出门庭鬼亦疑。
千古常经川上水，莫将闲气动诗脾。

[七言律诗]
交欢邻国独推诚，不顾流言断必行。
直欲生灵跻寿域，聊将干舞解平城。
坐扶国祚齐箕翼，立挽天河洗甲兵。
和议一成夷夏福，苍生击壤咏升平。

[七言律诗]
醉眼看东误作西，衣缁巾醭屦拖泥。
身无却少心徒壮，花自重开草更萋。
信马旧痕今已灭，干虹老气似宜低。
楼中是日喧呼甚，闻说邻儿亦止啼。

[七言绝句]
内厨进膳惟蔬素，御帕封香徧竹宫。
明日金乌迎玉辂，始知圣主与天通。

[五言律诗]
微风收宿霭，细路绕平皋。
石乱春溪急，山寒晓月高。
鸟声时出树，花气欲侵袍。
行役兼清赏，驱驰未觉劳。

[五言律诗]
扫庭秋漏滴，接话贵忘眠。
静夜人相语，低枝鸟暗迁。
星围南极定，月照断河连。
后会花宫子，应开石上禅。

[七言律诗]
曾参古佛问忘情，可笑初孩尚未名。
自刻肺肝诚定誓，时牵耳目又寒盟。
苦无藉在书窗冷，赖有知怜风竹声。
好是鼻端消息在，夜堂流水梦初成。

[七言绝句]
十年好句满人间，不欠诗名只欠闲。
剩欲贺君君领否，新衔两字是梅山。

[五言律诗]
习嬾身无用，幽偏性所欣。
校书随马队，临帖爱鹅群。
公子悲春草，佳人隔暮云。
北山归计决，未信有移文。

[五言律诗]
多事冯公子，含情不奈秋。
东池寄飘泊，画舫信夷犹。
烽尚连三月，诗应拟四愁。
且须倾酒椀，未可唤归舟。

[七言律诗]
佛寺孤庄千嶂间，我来诗境强相关。
岩边树动猿下涧，云里锡鸣僧上山。
松月影寒生碧落，石泉声乱喷潺湲。
明朝更蹑层霄去，誓共烟霞到老闲。

[七言律诗]
独背焦桐访洞天，暂攀灵迹弃尘缘。
深逢野草皆疑药，静见樵人恐是仙。
翠木入云空自老，古碑横水莫知年。
可怜幽景堪长往，一任人间岁月迁。

[七言绝句]
圣学渊宏百世师，六宫薰习喜文词。
睿思传出宸章丽，院院珠装御制诗。

[七言绝句]
昔人曾此结精庐，故老犹存井臼余。
今代子房来卜筑，要看圮上一编书。

[五言绝句]
熟醉莲荡风，未赏梅溪胜。
踏雪访屏山，今年得乘兴。

[五言律诗]
牛鬭不可近，近则和尔触。
摩抚不动摇，愧山老觳觫。
慰我有生意，怜渠无怒心。
伊谁为证据，断崖枫树林。

[五言律诗]
秋物向摇落，客心真悄然。
高风已凉夜，澹月始晴天。
拂幌单𦈌怯，凝尘故扇捐。
露华休早滴，羁鹄不曾眠。

[五言律诗]
幼子未识面，吾儿无用英。
家虽以儒奋，身欲事农耕。
水竹为居处，布荆令女行。
超然老夫妇，脱粟配藜羹。

[七言律诗]
手开榛棘启云扃，淳古胸怀到大庭。
坐脱老庞那问日，自铭小杜不占星。
牛头吉兆空形梦，马鬣新封遽妥灵。
謦欬从今成永诀，欲瞻遗像只丹青。

[七言绝句]
汉包六合网英豪，一个冥鸿惜羽毛。
世祖功臣三十二，云台何似钓台高。

[五言绝句]
月明花满地，君自忆山阴。
谁遣因风起，纷纷乱此心。

[七言绝句]
宰相初除司马家，正衙昨日听宣麻。
京都百万人欢喜，争筑新堤十里沙。

[七言律诗]
七载赍身入楚乡，谁将平坂换羊肠。
觉来亲友浑依旧，触处江山不改香。
正引德星成胜集，更忻郎宿下垂光。
人生行止时为大，膜外浮荣蚁穴王。

[七言绝句]
读书端的在研穷，洞贯精粗与始终。
卓尔颜渊有真见，分明来自博文中。

[七言律诗]
柳浦移舟带雨行，奔波南北是平生。
忽惊佳节临端午，还记当年客禁城。
丹杏饤盘深簇火，碧醪倾盏酽堆饧。
菖蒲角粽俱如旧，何事樽前醉不成。

[七言绝句]
不堪细字眼犹花，熟睡分明暂到家。
何独能收小儿泪，客中时可当乘槎。

[五言律诗]
巴俗深留客，吴侬但忆归。
直知难共语，不是故相违。
东县闻铜臭，江陵换袷衣。
丁宁巫峡雨，慎莫暗朝晖。

[五言绝句]
朝市无遗音，丘园有绝迹。
蓬茅晏不开，才开待迎客。

[七言律诗]
春意枝间忽暗惊，乘风作阵去纵横。
苍苔可忍欺香骨，粉蝶无端乱舞英。
有恨应羞霜月照，钟情犹頼晚风轻。
梦回一夜频搔首，肠断空阶骤雨声。

[五言律诗]
浩荡秋光里，扁舟过德清。
楼台占山影，鹅鸭乱溪声。
小饮经年别，清歌一邑惊。
娟娟照人月，还忆谢宣城。

[五言律诗]
越调隋家曲，当年亦九成。
哀音已亡国，废诏尚留名。
仪凤终沉影，鸣蛙祇沸声。
凄凉不可问，落日背芜城。

[七言律诗]
珍重高人赠海棠，殷勤封植弊庐旁。
固宜花里称名友，已向园中压众芳。
万树总含儿女态，一根独带佛炉香。
杜陵应恨未曾识，空向成都结草堂。

[七言绝句]
李广平生竟不侯，功名看得鬓霜秋。
学无西洛时难偶，人似南金价未酬。

[七言绝句]
香虀捣就有余辛，细缕初飞白玉鳞。
莫遣佳人频下筯，翠娥深处要人颦。

[七言绝句]
两山夹路鬰崔嵬，云缕飞空似剪裁。
此日定须相别去，瓮中残酒待谁开。

[五言绝句]
俊逸鲍参军，优游谢康乐。
豺虎正纵横，南行道弥恶。

[七言绝句]
人间那得个山川，船上渔郎便是仙。
远岭外头江尽处，问渠何许洞中天。

[七言绝句]
宁堕眉毛出为人，舌端雷电不无神。
如今有口却挂壁，草木岩中元自春。

[七言律诗]
斯文复古魏郊东，落落名孙祖气同。
待诏方探采兰舍，最书催见受厘宫。
十年罇酒瞻燕碣，几日歌吟笑郢中。
天下求才君必用，莫悲长剑匣秋风。

[五言律诗]
淫淫梅子雨，靡靡上郭山。
山既遶篱外，雨复湿窗间。
林深叶葱蒨，地偏水潺湲。
鹊噪鸡鸣午，风定白云还。

[五言律诗]
南北已分垅，后来那得知。
侵寻空岁月，流落漫歌诗。
宿草露殊湿，白杨风更悲。
江村暗寒食，老大故园思。

[七言律诗]
高阁巍峨接水滨，兴亡才问便伤神。
鸣鸾东阁知何处，跨鹤西山别有人。
柳映落霞江渚暮，草铺斜日野田春。
群鸥亦厌多悲感，偏与忘机客最亲。

[七言绝句]
今朝造化使春风，开拆西施面上红。
竟日眼前犹不足，数株舁入寸心中。

[五言律诗]
历遍青徐路，东风送入京。
车中守残岁，道上拜新正。
椒酒今谁献，桃符旧未更。
故园梅正发，不见玉峥嵘。

[七言绝句]
河鱼腹疾未全除，一饭充饥不愿余。
纵有珍羞难下筯，真成顿顿食黄鱼。

[七言律诗]
麦秋塲圃面颜光，蚕月丝车茧水黄。
豆饭饷田薅鼓住，田塍收水妇翁忙。
明沙粲粲流泉慢，绿竹猗猗苦笋香。
赩日不黔形自黑，剩收斗粉傅何郎。

[七言律诗]
同舍西雍四十春，乱离君我两身存。
宁惟交道全金石，罕见人间此弟昆。
雅志泽民终莫遂，微言忧国岂堪论。
鸬鹚渡口千峰合，凄断西风泪睫昏。

[七言绝句]
漫漫东风百草长，夭桃如笑柳如妆。
惟凭酒作青春敌，收拾风光入醉乡。

[七言绝句]
梅花玉立知何许，回首江东日暮云。
白发萧萧不归去，顾征蛮语作参军。

[七言绝句]
苍崖绝壁长琼腴，灵府烦蒸藉扫除。
老楮群鸡甘下筯，乖龙左耳避珍蔬。

[七言律诗]
小池擎雨已无荷，池上芙蓉映碧波。
初试晨粧铜镜浄，未醒卯醉玉颜酡。
一秋造化全钟此，十月风光尚属他。
除却篱边丛菊伴，别谁能奈晓霜何。

[七言绝句]
春光都在柳梢头，拣折长条插酒楼。
便作在家寒食看，村歌社舞更风流。

[七言绝句]
翩翩彩笔赋梅花，只忆朝云不忆家。
为说坡仙休怅恨，昭君犹自弄琵琶。

[七言绝句]
是非不到野溪边，只就梧桐听雨眠。
睡熟不知溪水长，鹭鸶飞上钓鱼船。

[七言绝句]
落絮游丝三月候，风吹雨洗一城花。
未知东郭清明酒，何似西窗谷雨茶。

[七言律诗]
洞烟谿月楚山苍，万木辞林稼涤场。
老桂挟秋清入骨，明河倚树烂成章。
城隅静女闲逾美，泽畔累臣晚更香。
若数秋花饶此品，未容陶菊逞孤芳。

[七言绝句]
石桥吾祖昔留诗，句有天寒树著衣。
山下老僧能叹咏，诸孙三岁与光辉。

[五言律诗]
徇物笑蛮触，自守等毅豹。
寸壤闻蚓吟，九万观鹏踔。
孰知尘外士，戴目懒此校。
营营彼谁子，磔猬计微效。

[七言绝句]
宇宙声名宇宙容，岂无湖海著元龙。
黄州诗兴椎轮耳，诗到儋州兴更浓。

[五言律诗]
一死人谁免，如君独可哀。
离鸾不忍诀，止𫛳并成灾。
从吏联翩去，丧车寂寞回。
渊明本无疾，早岁赋归来。

[五言律诗]
子实东南美，来参第一流。
从容持片玉，谈笑运前筹。
赣石连云秀，廉泉带月秋。
可怜行乐地，况从板舆游。

[五言律诗]
自为山居人，梦寐亦安佚。
颇谓龟六藏，全胜兔三窟。
性中唯一真，身外无余物。
形谢即示已，谁能问埋骨。

[五言律诗]
城头传鼓角，灯下整衣冠。
夜镜藏须白，秋泉漱齿寒。
欲将闲送老，须著病辞官。
更待年终后，支持归计看。

[五言律诗]
仓卒浮江日，声名建号初。
群臣让禁脔，上宰制单𦈌。
气锐开桁战，心欢折屐书。
纤儿竞撞坏，不念好家居。

[五言律诗]
苦雨无时止，幽人空复情。
少眠知夜永，久病喜秋清。
萤傍疏帘度，蛩依坏甃鸣。
流年那可挽，又见晓窗明。

[七言律诗]
当涂连岁看烧灯，又见洪都烂满城。
紫陌人疑春欲晓，清宵天放月争明。
老逢好景知能几，暗数流年祇自惊。
亦拟樽前成一笑，吾衰无复旧心情。

[七言绝句]
年登五九百无成，谁与焚香祝寿龄。
浊酒一杯萧寺里，清风犹喜对华亭。

[五言绝句]
不辞山路远，要见唐朝面。
对面也不识，谁知者方便。

[五言律诗]
胸次有丘壑，笑谈无俗氛。
幽怀常自得，佳趣与谁论。
曳履寻花圃，扶筇卓藓痕。
地严宾谒少，却坐看罏熏。

[七言绝句]
膝袴斑阑火炙成，浑身破碎不能惊。
山房独坐眼极乐，豁然无事畅人情。

[五言律诗]
翩然沟上亭，左右相映带。
修柟列翠幄，长松偃高盖。
地褊景逾宽，处约志弥泰。
谁知坐啸间，心游万物外。

[七言绝句]
宝盖山前蔡道人，十年学佛颇安贫。
似闻亲见天衣老，为改今名作惠新。

[七言绝句]
元化平分荷大钧，左符新刻玉为麟。
南湖特地栽桃李，拟伴沙鸥过十春。

[七言律诗]
几年重九客他州，少泊槠田古渡头。
人向饮中言我乐，谁知笑里是吾愁。
黄华可忍抛三径，白发犹堪柰几秋。
今日登高无处所，一樽携上枕江楼。

[七言绝句]
病夫不睡情须怨，老子难眠思却清。
况复斗横催角引，梅花烂漫散秋声。

[五言律诗]
海市从萧索，杯盘乐土风。
郡楼山向背，村坞树青红。
玉麈嗤夷甫，牙筹陋阿戎。
王侯真梦耳，穴蚁更论功。

[七言绝句]
春芽不染焙中烟，山客勤勤惠至前。
洗涤肺肝时一啜，恐如云露得超仙。

[七言律诗]
才非天授学非师，以此成名曩岂期。
杨叶射频因偶中，桂枝材美敢当之。
称文作艺方慙德，相贺投篇料媿词。
犹著褐衣何足羡，如君即是载鸣时。

[五言律诗]
赪尾劳民久，青天转粟艰。
三年流马运，一笑狎鸥闲。
天远才多阨，功深报肯悭。
勒铭周伏柱，何恨掩丘山。

[七言律诗]
席地幕天君勿嘲，随宜野蓛与山殽。
幽花避日藏深叶，归燕寻人理旧巢。
曲水咏觞空念昔，斜川邻曲自论交。
清贫尚愧茶山在，送老湖边有把茆。

[七言绝句]
山南泉石有余清，几日篮舆天上行。
亦欲西园伴飞盖，厐公不惯入州城。

[五言律诗]
雨雪寒窗下，孤灯夜不眠。
衰残如旧日，荣达是何年。
已觉观书妄，方参入世缘。
存心在仁理，何必后人传。

[七言绝句]
勿学唐人李杜痴，作诗须作古人诗。
世传李杜文章伯，问著关雎恐不知。

[七言绝句]
朔风寒日澹孤芳，冰雪相看有暗香。
但得横枝临却月，不须斗酒博西凉。

[七言绝句]
狮子吼，无畏说，直言恰似翻成拙。
问渠何处住居家，遥指前坡无处诀。

[五言绝句]
故人入我梦，相视涕阑干。
四海一涂炭，焉用身独完。

[七言绝句]
菜肚老子禅已饱，爱人从臾作诗僧。
客来无处著欢喜，一语不曾谈葛藤。

[五言律诗]
足疾在中年，萧衰只自怜。
徐行如敬长，顽坐似逃禅。
欲适求新履，相忘任故鞯。
思山徒有兴，登顿岂能前。

[七言律诗]
明时射策难为合，尘世求名本是浮。
整顿书签还夜课，增添酒瓮与寒谋。
羞逢山友长低面，悔把渔竿不到头。
尽日小楼凝远望，白云黄菊十分秋。

[七言绝句]
纳湖千顷自源流，淡淡春风百尺楼。
尽出诗书到功业，只今天下瞩君侯。

[七言律诗]
十年枯木不知春，每向尊前得可人。
申叔共瞻云外翼，元宾岂是辙中鳞。
扬帆巨浸方期远，摧辐穷途定有因。
后学从谁识头角，祇应遗藁是通津。

[七言律诗]
阳和生发验葭灰，但见江梅欠蜡梅。
风味向人忘冷落，岁寒乘月重徘徊。
从来对酒遭花恼，何独题诗被雨催。
公子唾珠无限思，更看铁画写离堆。

[七言绝句]
玉妃粲粲怯诗瘦，秦艳苏腴略先后。
于湖笔力并奇秀，手执遗篇欲三嗅。

[五言绝句]
飞将无时命，庸奴有战勋。
谁怜老卫尉，身属大将军。

[七言绝句]
写状唆人去入官，入时容易出时难。
引人平地破家产，他在傍边冷眼看。

[七言律诗]
亲扫毬场如砥平，龙骧骤马晓光晴。
入门百拜瞻雄势，动地三军唱好声。
玉勒回时沾赤汗，花鬉分处拂红缨。
欲令四海氛烟静，杖底纤尘不敢生。

[五言律诗]
扫竹因培竹，畏人非避人。
跫然闻响屐，莞尔正欹巾。
坐子竟日久，饭吾三韭贫。
能来不嫌屡，梅底要深巡。

[七言律诗]
笔砚生涯独善身，一区花竹四时春。
无求莫问朝廷事，有耻难交市井人。
帘外乌衣飞上下，窗前蜂蕊结轮囷。
鉴如居士东邻住，肯借霜豪为写真。

[七言绝句]
宝鉴当年照胆寒，向来埋没太无端。
祇今垢尽明全见，还得当年宝鉴看。

[五言律诗]
四闰临朝浅，群生被泽深。
俭勤成禹圣，仁孝本虞心。
汉殿觞称玉，轩湖鼎铸金。
龙髯攀不得，清血但盈襟。

[五言律诗]
灯花何太喜，酒绿正相亲。
醉里从为客，诗成觉有神。
兵戈犹在眼，儒术岂谋身。
共被微官缚，低头媿野人。

[五言律诗]
炎祚开中叶，龙翔自有真。
挥戈回日照，洗甲挽天津。
立极乾坤正，循环雨露新。
嗣皇能继志，诗为武功陈。

[五言律诗]
青山春又到，白发策乌藤。
已是他乡客，还同寄住僧。
瘦松黏冻雪，流水带寒冰。
更觉苍崖路，云深不可登。

[七言绝句]
孟冬改旦晓天寒，叶落归根露远山。
不是见闻生灭法，当头莫作见闻看。

[五言律诗]
数丛如雪色，一旦冒霜开。
寒蘂差池落，清香断续来。
思深含别怨，芳谢惜年催。
千里难同赏，看看又早梅。

[七言律诗]
衡阳一带飞清霜，梅李争春开出墙。
萱草乱生封远岸，柳梢摇影澹回塘。
午从三径春光动，晚看千峰冥色苍。
一止一行皆自得，愤时堪笑屈沉湘。

[七言绝句]
从渠歌舞转头空，且索尊前一笑同。
欲识使君真乐处，蒲团禅板是家风。

[七言律诗]
惯从客里换春秋，愧见平生马少游。
怀去仅赢一黄勅，传呼能得几苍头。
浮沉冷宦存吾拙，梦寐清言写我忧。
屡欲相从奏咸夏，怕惊俚耳又休休。

[七言绝句]
薄宦六年辞故山，故山祇在梦魂间。
簪绅何苦自缠缚，却羡归牛自在闲。

[七言律诗]
琼签隐诀旧曾寻，共秘还金妙旨深。
会向本源分造化，即抛尘劫出来今。
含生皆是坎离气，复会自知天地心。
幻事徒劳聊一笑，他时云壑有知音。

[七言律诗]
木落霜飞天地清，空江百里见潮生。
鲜飙出海鱼龙气，晴雪喷山雷鼓声。
云日半阴川渐满，客帆皆过浪难平。
高楼晓望无穷意，丹叶黄花绕郡城。

[七言绝句]
老来漫有爱山心，酒少茶多却不禁。
一夜上方欹客枕，隔窗自伴冷猿吟。

[七言律诗]
西源穷尽到东源，直注层崖五磴泉。
真境无繇追汗漫，胜游聊得弄潺湲。
风生虎啸层岩底，月上猿啼古木巓。
祇待归休林下去，来同灵默此安禅。

[七言绝句]
燕山三月初三夜，听得啼鹃第一声。
同是小楼孤烛下，主人熟睡客惊心。

[五言律诗]
祧宗营祀舍，幽异胜珠林。
名士穿云访，飞禽傍竹吟。
牕含孤岫影，牧卧断霞阴。
景福滋闽壤，芳名亘古今。

[七言绝句]
细雨初如弄隙尘，须臾化作舞空蚊。
作团面旋还分散，只见轻烟与薄云。

[七言绝句]
土广曾吞九云梦，民劳因起一阿房。
人皆怜楚三户在，天独知秦二世亡。

[七言绝句]
九龙山外筑祠宫，崇祀三师敬则同。
此礼独行秋远日，身曾逮事乐轩翁。

[五言绝句]
赵州唤作火，全身入荒草。
我今不是渠，渠今正是我。

[五言律诗]
岛屿遍含烟，烟中济大川。
山城犹转漏，沙浦已摇船。
海曙霞浮日，江遥水合天。
此时空阔思，翻想涉穷边。

[五言律诗]
五帝三皇主，萧曹魏邴臣。
文章惟反朴，戈甲尽生尘。
谏纸应无用，朝纲自有伦。
升平不可纪，所见是闲人。

[七言律诗]
千里潇湘秋气清，使星高并寿星明。
云槎端向银河上，仙桂真从璧月生。
好善优优乐正子，腾光焰焰李长庚。
会看初度称觞后，径驾锋车入帝城。

[五言律诗]
宜阳南面路，下岳又经过。
枫叶红遮店，芒花白满坡。
猨无山渐薄，鴈众水还多。
日落犹前去，诸村牧竖歌。

[五言律诗]
归程风强阻，春色有如无。
上水千帆健，中流一矴孤。
雨冲寻屋燕，云背立樯乌。
尽说明朝顺，江行旧有图。

[七言绝句]
左南桥上见河州，遗老相依赤岸头。
匝塞歌钟受恩者，谁怜被发哭东流。

[五言律诗]
侏儒饱官粟，适市行勃窣。
但知随众笑，了不见优拙。
暮归遭客问，闵默羞𫜬舌。
心知续凫悲，慎莫尤造物。

[七言律诗]
山舍榱楹朽蠹余，朅来小圃作闲居。
推移宁免人间世，洒落还同心地初。
鸥鹭齐盟忘物我，薜萝交翠映簪裾。
恭惟不负传心印，已把浮生付六如。

[七言绝句]
人居火宅无不有，你亦投身携扫帚。
一朝放下困腾腾，明月寒潭只依旧。

[七言绝句]
春雪空蒙帘外斜，霏微半入野人家。
长天远树山山白，不辨梅花与柳花。

[五言绝句]
圣在人中出，心从行上修。
金于砂里得，玉向石中求。

[七言绝句]
借居虽陋自如常，舟小安能具斛汤。
却羡沈牛浮鼻去，绿桑阴下趁苍凉。

[五言律诗]
早春惊柳穟，初晦掩蓂华。
骑出平阳里，筵开衞尉家。
竹影含云密，池纹带雨斜。
重惜林亭晚，上路满烟霞。

[七言绝句]
算来七十五重阳，无酒今朝对菊黄。
记得苏杭船上坐，一番醒眼咏诗章。

[七言绝句]
蝉哀落日恰才收，蛩怨黄昏正未休。
催得世人头总白，不知替得二虫愁。

[七言律诗]
朔云垂天野四平，羌笛叫月山秋清。
金台此日燕万里，绵蕞当年鲁两生。
衢路屏营诗少味，江关萧瑟赋多情。
西风瞥眼鲈鱼鲙，一夜相思闻雁声。

[七言绝句]
风扫痴云作嫩晴，展开花柳一隄春。
山山啼鸟如相识，飞向蓬窗认主人。

[七言绝句]
云满长空雨满山，凄凄风色变新寒。
夜来白帝将秋去，万树淋漓哭不干。

[五言律诗]
江梅有远韵，不与世浮沈。
诵我壁间句，知渠岁晚心。
疎花生古意，暖艳啅幽禽。
此处知谁解，霜天启角音。

[五言绝句]
凄风转林杪，露坐感衣单。
不道山中冷，翻忧世上寒。

[七言绝句]
小亭终日倚阑干，树树梅花看到残。
只怪此翁常谢客，元来不是怕春寒。

[七言绝句]
粉刺丛丛斗野芳，春风摇曳不成行。
只因爱学宫粧样，分得梅花一半香。

[七言绝句]
柳亭暮霭笼金眼，茶岭寒轻卓翠旗。
春色正浓人未老，掷觞飞笔好追随。

[七言绝句]
淅淅船篷雨点声，疎疎江面縠纹生。
石峰斗起三千丈，身在假山园里行。

[七言绝句]
于兵于食皆云去，当使斯民信独存。
不尔此心先已丧，虽云兵食更休论。

[五言绝句]
空中一物无，于焉生万有。
向此求神通，杯棬即非柳。

[七言绝句]
绝杯夏别螺江渡，单钵春过处士斋。
尝茗议空经不夜，照花明月影侵堦。

[五言律诗]
雨断他乡梦，风沉故国音。
山城黄叶落，兰畹白云深。
寄食衣裘敝，凭鞍岁月侵。
流尘昏斗剑，万里愧初心。

[七言绝句]
天公要与物为春，人事纷纷蔼若云。
锦绣山川谁管领，祇应鱼鸟得平分。

[七言绝句]
香草何时号水仙，翠翘罗袜步蹁跹。
风标宜作梅花伴，不入离骚亦偶然。

[五言绝句]
直节老欲枯，初篁瘦而劲。
祖孙知几传，不改君子性。

[五言律诗]
卑栖安故里，薄宦倦他邦。
依社愿为栎，涤牲宁用庞。
利名蛾赴烛，身世蚁浮缸。
多谢江边月，相寻到小窗。

[七言律诗]
一峰突兀倚天际，千嶂茏葱在眼中。
宇宙自偏人世远，尘埃不到佛楼空。
主公真得庵居相，俗子那容线路通。
山北道人如□市，云门临济各家风。

[七言绝句]
妙圆金地绝纤尘，到者当观无相真。
莫道玄门难近向，举头便是塔中人。

[七言律诗]
华林仙野近南昌，闻说幽奇景异常。
竹翠松寒笼药圃，水清山秀绕书堂。
词登科第名尤振，恩表门闾道愈光。
我恨方为簪组累，莫同吟啸白云房。

[七言绝句]
万竹中通两牖虚，红尘炎暑不关渠。
幽人日用底难办，一榻午风清有余。

[七言绝句]
洞底菖蒲绿作坡，松根况有茯苓多。
自能饱饭太平日，不学式微歌浩歌。

[七言绝句]
白苹红蓼岸边秋，短桨轻帆与自由。
要会到这一句子，长江依旧水东流。

[五言绝句]
野航一逍遥，湖海意自足。
翩翩犯斗牛，谁谓推平陆。

[五言绝句]
我意岂在酒，衔杯聊乐天。
客来同一醉，客去独高眠。

[七言绝句]
存以公兮亡以私，存亡倏忽动时机。
莫教事过方才省，辨析须严念虑微。

[七言绝句]
惯见河阳县里花，何时归种召平瓜。
江东正是鲈鱼美，昨夜西风梦到家。

[五言律诗]
买得黄金鲫，投将白玉池。
久晴虞涸辙，转壑漾深陂。
每施龟鱼食，偏怀网罟疑。
今晨水澄澈，梭影泛琉璃。

[五言律诗]
高堂卧清风，顾我岂不欲。
王事不可缓，驱车冒炎酷。
赤日暴形骸，毛发几焦秃。
义命有固然，勤劳不为辱。

[五言律诗]
苍生期渐泰，皇道欲中兴。
国用销灵像，农功复冗僧。
冕旒辞北阙，歌舞怨西陵。
惟有金茎石，长宵对玉绳。

[五言律诗]
故人具鸡黍，邀我至田家。
绿树村边合，青山郭外斜。
开筵面场圃，把酒话桑麻。
待到重阳日，还来就菊花。

[五言律诗]
短短一棕榈，葱蒨聊可悦。
如何后岁寒，生气未衰歇。
脱身斤斧中，甘心形影拙。
况叹风雨姿，拄策日已昳。

[七言绝句]
漠漠轻阴隐隐雷，石榴半落点莓苔。
小桥西北阑干角，独岸纶巾待雨来。

[五言绝句]
繁绿阴全合，衰红展渐难。
风光一擡举，犹得暂时看。

[七言绝句]
年登八十更何为，手足支离视听衰。
自笑已如鸡失旦，不须苦说鹤知时。

[七言绝句]
雨声入梦江湖阔，暝色分愁草树衰。
君亦不来书不去，小楼闲过雁多时。

[七言律诗]
梅根东望九华云，中有风流衣绣人。
名下一生劳梦想，尊前数语倍情亲。
节旄在道催归汉，花鸟留君且作春。
见说祥风挟时雨，故园松菊亦精神。

[七言绝句]
三分光阴二早过，灵台一点不揩磨。
贪生逐日区区去，唤不回头争奈何。

[七言绝句]
南北东西本一家，从来河朔富桑麻。
枣梨阴翳忽如雪，漠漠一川荞麦花。

[七言绝句]
未须急访社中狂，且到西园探海棠。
今岁行春虽较晚，也胜雨里度春光。

[七言律诗]
数年乐此宦池城，每爱湖光分外清。
远浦落霞秋水阔，乱山斜日碧云横。
牧吹牛背归林晚，渔唱舟中对月明。
同览翠微重吊古，谩将诗酒逐交情。

[七言绝句]
日日邅途处处诗，书生活计绝堪悲。
江云垂地滩风急，一似前年上硖时。

[七言律诗]
道视荀杨虽未至，分于管鲍已知深。
一千二百日离别，五十六驿外相寻。
重欲同君注周易，且来共我听胡琴。
月留屋角不下去，似与清风怜苦吟。

[七言绝句]
华封献祝协休祥，已见诜诜十七王。
宗德祖公钟圣世，子孙千亿正蕃昌。

[五言律诗]
胄出开元相，贤称魏国嫔。
祇教纪彤管，不见转鸿钧。
瓜葛春风里，苹蘩南涧滨。
古今书列女，仁孝几何人。

[五言律诗]
长夏百草秀，道旁多野花。
无名自红紫，有意占年华。
灼灼照流水，斑斑上古槎。
中原何日扫，将尔付泥沙。

[七言律诗]
九重门锁禁城秋，月过南宫渐映楼。
紫陌夜深槐露滴，碧空云尽火星流。
风清刻漏传三殿，甲第歌钟乐五侯。
楚客病来乡思苦，寂寥灯下不胜愁。

[七言律诗]
清洛东流去不还，汉唐遗事有无间。
庙荒古木连空谷，宫废春芜入乱山。
南陌絮飞人寂寂，孤城花落鸟关关。
登临几度游人老，又对东风髩欲班。

[七言绝句]
缘崖曲曲羊肠路，傍水疏疏麂眼篱。
举起短鞭成一笑，吾诗正是策勋时。

[七言绝句]
前年我亦到庐山，杖屦烟霞缥缈间。
万里东归如倦鸟，不知飞过只知还。

[七言绝句]
轻风透幕罗衾薄，满萼娇红缀小桃。
明月对愁萦锦字，断弦空暗紫檀槽。

[五言律诗]
顾托艰难后，宫城昼闭关。
师屯五校肃，日驭六龙闲。
易贮金茎露，难寻玉府山。
裕陵人散后，犹望白云闲。

[五言律诗]
枝暗花成子，风飘絮作萍。
雨侵溪涨白，山脱晚云青。
又过仙人渡，还登酌水亭。
往来人自老，双鹭立烟汀。

[七言律诗]
客游万里践霜冰，旦旦披衣坐待明。
絫黍功名成未易，跳丸岁月去堪惊。
即今纸被携寻宿，当日油幢听报更。
頼有云台公好事，追程来送老门生。

[七言绝句]
学画梅花又学诗，不须频说见钱迟。
知音自有和羹手，祇恐知音未得知。

[七言绝句]
名擅无双气色雄，忍将一死报东风。
他年我若修花史，合传琼花烈女中。

[五言绝句]
心心忍最玄，无中绝二边。
南山烧起火，北山得翠烟。

[七言绝句]
滕家仙子六琼娘，煮露为酥不剩浆。
滴作玉虫千万只，一时飞满白云乡。

[七言绝句]
日用中来体已亲，平常是道岂须陈。
得吾髓处无他事，拟议三人且觅真。

[七言律诗]
骚客诗翁死有灵，君行亦足慰飘零。
甫云来共长沙醉，原谓何如泽畔醒。
一瓣谁堪续香供，四诗今拟当埋名。
黄花红叶秋天晚，想见潇湘野鹜汀。

[七言绝句]
吟损秋天月不明，兰无香气鹤无声。
自从东野先生死，侧近云山得散行。

[五言绝句]
树影落东墙，影微人已醉。
休看枝上绿，但对眉间翠。

[五言律诗]
残年仍置闰，五日恰逢春。
携酒各独赏，敲门僧不嗔。
双榕如拱立，万井故横陈。
僧舍少盘薄，元规尘上人。

[七言绝句]
万户康宁五谷丰，江淮相接至山东。
须知锡福由京邑，天子新成太一宫。

[七言绝句]
从来未面李先生，借我西窗卧月明。
二十三家同愿识，素骡何日暂还城。

[七言律诗]
地上皇皇虮虱臣，著衣吃饭亦君恩。
不能待诏金銮殿，尝欲献诗光范门。
身在草茅忧社稷，恨无毫发补乾坤。
才疎命薄成何事，白首归耕东海村。

[五言律诗]
逢人问嵩少，千里驾征轩。
倦马夜未寝，鸣蝉秋尚烦。
风烟新洛邑，冠盖上东门。
合有西宾问，归时许共论。

[七言绝句]
天书远召沧浪客，几度临岐病未能。
江海茫茫春欲遍，行人一骑发金陵。

[五言律诗]
失计复离愁，君归我独游。
乱花藏道发，春水遶乡流。
暝火丛桥市，晴山叠郡楼。
无为谢公恋，吟过晓蝉秋。

[七言律诗]
三年竭力向春闱，塞断浮华众路岐。
盛选栋梁非昔日，平均雨露及明时。
登龙旧美无邪径，折桂新荣尽直枝。
莫道只陪金马贵，相期更在凤皇池。

[五言律诗]
见说卢夫子，诗成手自书。
雪便金帐煖，云荫玉山居。
椒叶储名酒，萍虀荐野蔬。
夜寒裩犊鼻，应念马相如。

[七言绝句]
冰肌玉骨擅无双，不与山花鬭艳妆。
欲染啼红冤杜宇，争如傅粉伴何郎。

[七言绝句]
鼓声打得海棠开，更向花前舞一回。
传语流鶑莫相怪，青春去后不重来。

[七言绝句]
棋局随空破碧雰，上方剥啄下方闻。
方圆变化知多少，笑杀先生洞里云。

[七言绝句]
住入山深涧水穷，白头梦不到侯封。
巴邛橘老人应换，二老如今不再逢。

[七言绝句]
只应门闼悬弧际，正是乾坤和气中。
寿语珠联千轴富，贺樽鲸吸百川空。

[五言绝句]
长空开积雨，清夜流明月。
看尽上楼人，油然就西没。

[五言律诗]
廛隠筑东山，林高撼翠寒。
云藏安石馆，竹扫葛仙坛。
径绕泉鸣壑，天低月近栏。
秋风扶杖屦，漉酒助君欢。

[七言绝句]
壮岁漂沦懒读书，老忘休歇欲何如。
夜窗不复留灯火，眼食齁齁一任渠。

[七言绝句]
霜风漠漠叶阑斑，积水陂池映浅山。
气尽敛形阴野土，一生心事白云闲。

[五言绝句]
高谢三公府，来耕五亩园。
园中有何好，老子笑无言。

[七言律诗]
圣朝贤佐蔚如林，天独于君著意深。
喜气欲传黄阁信，夏窗先露绿槐阴。
望云匆起怀亲念，隐几难忘济世心。
他日此轩成故事，壁间应载野僧吟。

[七言绝句]
春晓园禽百族鸣，未知黄鸟可人心。
闲中静听緜蛮语，绝胜歌喉要眇音。

[五言绝句]
飘飘绿衣郎，怒臂欲当辙。
君王求勇士，嘉尔能仗节。

[七言绝句]
藓画虫丝纸半无，雨分钱点入櫺疏。
秋风吹得青灯灭，萤火飞来照读书。

[七言律诗]
千蹄万毂一枝芳，要路无媒果自伤。
题柱未期归蜀国，曳裾何处谒吴王。
马嘶春陌金羁闹，鸟睡花林绣羽香。
酒薄恨浓消不得，却将惆怅问支郎。

[七言绝句]
真味酣心倚瘦筇，萧骚风啸一蹊松。
无人共语圆通境，笑看云吞石耳峰。

[五言律诗]
所居知所向，种竹接前簷。
翠色无时减，清风引日添。
萧疏共谈麈，辉映祗书签。
碌碌夏畦病，输君此养恬。

[七言律诗]
五湖人住觉天宽，有月清秋似广寒。
玉鉴光中数毛髪，长虹背上倚阑干。
栖鸦误晓啼还住，白露沾衣湿又干。
借问姑苏胡别驾，簿书灯火共谁看。

[五言律诗]
邑贫风俗俭，君去共弦歌。
持己心宜肃，临民色要和。
寒儒尤可念，巨室已无多。
好与诸耆旧，商量细抚摩。

[七言绝句]
诗书门户耿余光，残月孤星各一方。
白首相逢笑相问，何如耆旧在襄阳。

[七言绝句]
金缕裁衣玉缀裳，扫除瘴暑作秋香。
一杯拟做重阳赏，更借西风一夜凉。

[五言律诗]
安土无南北，论情皆弟兄。
休寻卓庵处，要便打包行。
萍迹虽无定，葵心终有倾。
相望得安健，有使即传声。

[七言绝句]
大将威名震九州，毛锥何补剑鎗头。
但歌出塞从军乐，莫笑居乡马少游。

[五言律诗]
湖海三十载，穷观未见书。
文章耻沿袭，体制薄浮虚。
老去情怀恶，生平习气除。
交亲应笑我，术业废三余。

[七言律诗]
客来唤我似诚斋，始晤行藏合打乖。
虽负江湖真格律，且赢土木伪形骸。
生来仕宦无多日，老去徉狂只少谐。
莫怪今朝欢喜极，被人题个好先牌。

[七言绝句]
神灯佛火百轮张，刻像图形七宝装。
影里如闻金口说，空中似散玉毫光。

[七言律诗]
少室久传西祖印，京华时不等闲寻。
黄枢慕道飞书密，紫禁知名示宠深。
一法徧垂春雨润，群生皆悟海潮音。
南归八桂禅庭在，后夜僧怀立雪心。

[七言律诗]
又见秋风拉芰荷，也无官柳共婆娑。
青山只作向来看，白发自惊重到多。
莫道予方有公事，须知地僻少经过。
数公句刻虽无恙，题榜风流欠景坡。

[七言律诗]
瞥然光景几时休，出入轮回去复收。
只为贪痴缘底事，不思清静学真修。
虎龙便是升天驾，铅汞元为出世舟。
多少神仙哀俗辈，故留丹诀救凡流。

[五言律诗]
居士性无染，栽莲徧芳洲。
宛在东林社，如乘太一舟。
清香入书帷，浄色涵衣篝。
尚友千载间，宗雷亦君俦。

[五言律诗]
口道先生易，躬行君子难。
浮荣残梦觉，活计一般酸。
日晚乌声急，风高鴈影寒。
行藏付千载，反复要人看。

[五言律诗]
报国封章数，论交意气真。
先朝贵公子，当代老成人。
月动融尊酒，花催郑驿宾。
谁知古原上，马鬣一朝新。

[七言律诗]
石门深锁气何雄，那得群仙采药踪。
列嶂时时看过鸟，悬崖历历长游龙。
一书未学嵇中散，十日聊陪邴曼容。
拟向锦屏题姓字，箫台端的是元功。

[七言律诗]
坎止流行不在人，人生只合任天真。
无聊句践能兴越，垂死范雎终相秦。
病足不妨登上衮，颦眉休复效东邻。
竹窗悟得穷通理，虽致狸奴许自新。

[七言绝句]
莫问华簪发已斑，归心满目是青山。
独上层城倚危槛，柳营春尽马嘶闲。

[五言绝句]
莱公英特姿，谭笑安社稷。
流离死穷荒，志士气益塞。

[五言律诗]
晚步蕺山上，休辞脚力穷。
八松不碍眼，万里欲乘风。
逸兴浮沧海，高歌彻太空。
羲之不可见，犹得想胸中。

[七言律诗]
十八年前胜共饶，两青不借一枯焦。
狂挑药涧寻琼阙，醉踏经台问玉霄。
华顶云开千嶂露，赤城天近九霞飘。
祇今只羡蒲团稳，坐看双龙上石桥。

[七言律诗]
还家卜筑初无地，随分经营似有时。
多斫修篁终未忍，略存古柏更无疑。
画图且作百间计，入室犹应三岁期。
得到安居真老矣，一生歌哭任于斯。

[七言绝句]
风流从事季长家，绕遍官居种尽花。
应为清才无比敌，拟将文彩竞春华。

[五言律诗]
昔闻马粪巷，今涉牛矢岭。
无牛亦无矢，步步入佳境。
望我端人居，时焉一引领。
亦如马粪边，王谢芳更永。

[七言律诗]
向来大姓虐穷闾，千亩农田浚作渠。
黠吏鹰豪争攫肉，骄儿螂怒敢当车。
老丞嫉恶无容忍，直笔诛奸欲剪锄。
解印此曹称快甚，惟民与士最愁子。

[五言绝句]
高住最高处，千家恒眼前。
题诗饮酒后，只对诸峰眠。

[七言律诗]
诸邑皆山可夜驰，海中昌国力难施。
风潮阻渡由天地，期会申严限日时。
愿以老身从此免，忍将人命逼诸危。
交门山下须臾死，肉食诸公知不知。

[五言律诗]
杉自谁人种，梅从何代栽。
腹空雷有击，根古土无培。
要是百年物，曾经几客来。
直哉虽见录，清矣可遗材。

[七言绝句]
道逢涸辙一穷鱼，气息如丝沫尚濡。
未得相携沧海去，蛙池共活谅中孚。

[七言律诗]
人生五福古难全，天赋夫人独不偏。
内行无惭诗妇孝，母仪何啻穆姜贤。
庭帏已叹芳魂独，宗族空留旧事传。
惟有南陔多少恨，忍看松柏锁寒烟。

[五言律诗]
苍山寂已暮，翠观黯将沈。
终南晨豹隐，巫峡夜猿吟。
天寒气不歇，景晦色方深。
待访公超市，将予赴华阴。

[五言律诗]
晦日湔裾俗，春楼致酒时。
出山还已醉，谢客旧能诗。
溪柳薰晴浅，岩花待闰迟。
为邦久无事，比屋自熙熙。

[五言律诗]
同是郾城客，对床如弟兄。
秋风双鬓改，落日寸心明。
终古方书在，随时局面更。
公余经济学，讲贯不嫌精。

[七言律诗]
寒风惨澹森木古，群鸦无人自翔舞。
重山积水几里所，稍见孤舟渺烟雨。
意吞洞庭卓天姥，短屏数幅渠能许。
何时去作湖山主，还唤诗翁来著语。

[七言绝句]
花间人面是谁家，何似才华对物华。
百五时应来合醉，三千宾客不须夸。

[七言绝句]
荣宦重来十数年，管弦深处百花天。
云飞咫尺璇霄去，给札西清听奏篇。

[五言律诗]
景物搜求歇，山云放纵飞。
树寒烟鹤去，池静水龙归。
暗榻尘飘满，阴簷月到稀。
何年灯焰尽，风动影堂扉。

[五言律诗]
斯言向来立，千古敢疵瑕。
有命孤蓬转，何心劲箭加。
人穷名满世，天定客还家。
回首冥恩怨，虚空不著花。

[七言律诗]
赤符新领旧乾坤，多谢君王问故人。
暂作客星侵帝座，终为渔父老江滨。
层台不啻几千仞，直钓何曾挂一鳞。
莫道羊裘欠图画，丹青难写子陵真。

[五言律诗]
麦陇收寒烟，晓锄穿日影。
什伍每为朋，坎种分畦町。
禀气该四时，收成近炎景。
灌溉须春前，明年足汤餠。

[七言绝句]
篱鷃云鹏各有程，匆匆相别未忘情。
恨君不在篷笼底，共听萧萧夜雨声。

[七言律诗]
沅有茝兮澧有兰，到今风物尚班班。
有怀未觉千年远，无力能追一字还。
赠我诗何富风月，知君助不待江山。
况闻方奏凌云赋，宁复留𦈡待出关。

[五言律诗]
尚谒死安道，宁忘生阆风。
千岩几尊酒，百岁一枝筇。
且可耽甜黑，何须醉软红。
谢公高卧处，明月在岩松。

[五言律诗]
兰成追宋玉，旧宅偶词人。
笔涌江山气，文骄云雨神。
包胥非救楚，随会反留秦。
独有东阳守，来嗟古树春。

[七言绝句]
睦州山下几重山，片板千金一担担。
好着蒲鞋牢系脚，上肩容易下肩难。

[五言律诗]
巷深人寂静，蛩守客床鸣。
夜半后风雨，一灯前弟兄。
愁来无好梦，吟到有新声。
不信看双鬓，萧萧白几茎。

[五言律诗]
君家梅溪上，但见梅花白。
我家家树红，求枝寄归客。
翦接如交情，本末不相隔。
明年举酒时，醉颊生微赤。

[五言绝句]
蛮触无休日，菟裘有别天。
抚松非已矣，采菊未悠然。

[七言律诗]
江南水寺中元夜，金粟栏边见月娥。
红烛影回仙态近，翠鬟光动看人多。
香飘彩殿凝兰麝，露绕轻衣杂绮罗。
湘水夜空巫峡远，不知归路欲如何。

[七言绝句]
直道年来冷似菰，西山去后有人扶。
王郎此段真奇特，又喜三山出介夫。

[七言律诗]
断云疏雨暗楼台，春在寒空不肯回。
梅亦羞人花未笑，柳知何事眼慵开。
久拚双鬓缘诗老，忍放痴愁入酒来。
犹有暮年文字业，睡余重秩乱书堆。

[七言律诗]
惜花端拟醉花时，不谓花开失素期。
去日横枝才蓓蕾，归来满树已离披。
虽知胜赏输同舍，尚爱余芳绕曲池。
花亦念予情不浅，更留残萼索题诗。

[七言绝句]
秋后从来数晚菘，自锄稀甲几多丛。
莫辞榾榾频携瓮，准拟清馋玉糁翁。

[七言绝句]
禅房深夜雨萧萧，只有青灯伴寂寥。
咫尺婵娟锁朱户，不知何日枉佳招。

[七言律诗]
昨夜长庚烂瑞光，间生贤于应明昌。
风云际会当千载，天地交通复一阳。
曾播声名题雁塔，暂时文柄坐鳣堂。
庆闱雅燕笙歌彻，紫诏催归侍玉皇。

[五言律诗]
何处同嵇懒，吾徒道异诸。
本无文字学，何有往来书。
岳寺逍遥梦，侯门勉强居。
相知在玄契，莫讶八行疎。

[七言律诗]
纷纷举世事轻肥，三径萧条独可依。
壮志未随黄髪改，故山将伴白云归。
林泉定落幽人手，尘土空侵病客衣。
明月满帆秋水碧，扁舟去逐鴈南飞。

[五言律诗]
市朝富危机，匹夫死冯河。
何如狎鸥子，烟雨同一波。
行藏各有趣，不在相诋诃。
我师陋巷人，千古冠四科。

[七言绝句]
东宫鸾凤卦中飞，花烛荧煌夜纳妃。
明日龙楼歌舞罢，门前扫聚碎珠玑。

[五言绝句]
野塘落芙蕖，下有潜鳞跃。
渔多罟日深，圉圉方自乐。

[七言律诗]
菊枝萱草乱庭隅，旋卷疏帘卧看书。
枕簟凉生秋雨后，轩窗睡足晚风初。
官闲自爱门无辙，计拙犹惭食有鱼。
莫遣功名心易老，只应湖海气难除。

[五言律诗]
故里佗年隐，新亭此日成。
江山俱有助，草木尽知名。
圃菊黄浮酒，汀莼紫泛羹。
松风如与便，愿许从诸生。

[七言绝句]
谷雨宜晴花乱开，一壶春色聚书斋。
园林此后无车马，竹杖芒鞋政自佳。

[五言律诗]
闻道台参早，交亲喜可知。
犹能白衣酒，相劝菊花时。
带剩如干眼，梳添几寸丝。
风骚足材料，何必项斯诗。

[七言绝句]
平溪渌静见游鱼，十里无声若画图。
但道曾经太史爱，不须污染目为愚。

[五言律诗]
壮岁本亡奇，颓龄又及斯。
极知身有几，惟是醉相宜。
烧草温新犊，编篱护伏雌。
谋生未忘念，笑语路傍儿。

[七言律诗]
驿骑频来急诏随，都人相与窃嗟咨。
自非峻节终无改，安得清衷久益思。
前席盖将注谠议，在庭非为乏陪祠。
尊贤优老朝家美，他日安车召未迟。

[七言绝句]
从他节序又迎新，衲被蒙头总不闻。
清晓偶然台上立，几多人错认观云。

[五言律诗]
蓬阁多余暇，君恩岂易酬。
病犹丰禄赐，闲胜在林丘。
风月僧留宿，松筠鹤共游。
素餐终不稳，却拟访渔舟。

[五言律诗]
六月不知暑，湖风涨晚林。
凭阑追旧梦，驰驿寄新吟。
出入三朝意，卷舒千古心。
感余不暇懒，窗影午蟾侵。

[七言律诗]
汉唐二傅推疏白，高退当时叹莫如。
虽有清风传旧史，不闻优宠及安车。
直缘贤迹光君辅，更约师模在帝储。
何似诏公还庙席，万灵和乐浃堪舆。

[七言绝句]
登舆睡思尚昏昏，斗柄衔山月在门。
鸡犬未鸣潮半落，草虫声在荳花村。

[七言绝句]
缤纷紫雪浮须细，冷淡清姿夺玉光。
刚笑何郎曾傅粉，绝怜荀令爱薰香。

[五言律诗]
何处初寒好，初寒郏鄏城。
垂绅多俊彦，列第尽公卿。
裘马过从盛，门阑洒扫清。
谁家拥兽炭，尽日管弦声。

[七言绝句]
冠工新意斲檀栾，雾卷云烝久未干。
遗我山林真自称，何须貂暖配金寒。

[七言绝句]
玉楮亭亭称冷官，晴云垂地著蒲团。
梦回不复疑胡蝶，犹记蟾枝宿广寒。

[七言绝句]
梅花楼头立晴雪，松叶亭根听夜雨。
鼪鼯息响月千山，桃李无言春万树。

[五言律诗]
旧说龟为石，今知石化龟。
溪分剡溪秀，亭近镇亭遗。
沙鸟穿青樾，岩花覆碧漪。
逢僧如雅素，携看古廊碑。

[七言绝句]
衡门寂寂逢迎少，不见仙郎向五旬。
莫问龙山前日事，菊花开却为闲人。

[五言绝句]
我病死无日，经书更穷年。
少年宜若厉，诗酒勿留连。

[五言律诗]
草舍三家市，芦林半里城。
滩干去船涩，溪浄露沙明。
鸟迹不见过，蚌胎随处生。
水心石人立，遥望似相迎。

[七言绝句]
白马蹄轻气亦骄，嘶风嘶日上山椒。
迺翁不似杨光禄，与汝披霜趁早朝。

[五言律诗]
雨淬菖蒲剑，云荣角黍丝。
光阴惊老大，节物媚童儿。
谗口千年恨，怀贤一日思。
兰蒿无好丑，采系用逄时。

[七言律诗]
路上中峰势屈盘，尘埃踪迹到终难。
秋杉影射经窗冷，夜浪声摇睡榻寒。
云过闲轩香篆润，日移幽砌藓痕干。
吟余静立凭栏久，极目长江水渺漫。

[七言绝句]
出屋香梢几树花，对花今日柰天涯。
秦中驿使无消息，又遣相思梦到家。

[五言律诗]
默坐非关闷，凝情秪在诗。
庭闲花落后，山静月明时。
荅客言多简，寻僧步稍迟。
既同和氏璧，终有玉人知。

[七言绝句]
野人爱向山中宿，况在葛洪丹井西。
庭前有个长松树，夜半子规来上啼。

[五言律诗]
西汉亲王子，成都老客星。
百年双白鬓，一别五秋萤。
忍断桮中物，秪看座右铭。
不能随皂盖，自醉逐浮萍。

[七言绝句]
花间碧玉最敷腴，看挹南薫景又殊。
天赋芳姿长不老，命名为寿定非诬。

[五言绝句]
勘破鹏鸠事，人间百念消。
茂先老自误，不记赋鹪鹩。

[七言绝句]
年时清话几黄昏，双桂亭前竹外门。
离合盛衰方感旧，忽逢新句动诗魂。

[七言绝句]
英雄往事堪叹息，栏干徙倚情何极。
学取山翁醉似泥，不同羊祜谋人国。

[五言律诗]
未晚僮先卧，无聊自展衾。
一灯愁里梦，数首客中吟。
隣舍谁歌曲，谯更远送音。
秋风催素发，憔悴满华簪。

[七言绝句]
市无鱼肉爨无烟，晨起斋厨每索然。
欲识先生真乐地，饭蔬饮水曲肱眠。

[七言绝句]
双鹤南飞度楚山，楚南相见忆秦关。
愿值回风吹羽翼，早随阳鴈及春还。

[五言律诗]
石裂长藤瘦，山围野路深。
寒溪千古思，乔木四时阴。
更得寻幽侣，何妨拥鼻吟。
笑看云出岫，谁是此无心。

[五言绝句]
送客攀花后，寻僧坐竹时。
明朝莫回望，青草马行迟。

[七言律诗]
天经地纬脱笼羁，团拓乾坤作弹泥。
采石青山知己少，渝州明月为谁题。
令公望重恩尤重，杜老名齐命亦齐。
拟和岱吟才气短，半眉蛾影暮云凄。

[七言绝句]
鄱阳同事九十日，尊酒相呼恨不多。
送别六诗诗似杜，绝胜刘子竹枝歌。

[七言绝句]
如何帝女降钧天，泽国增封旧粉田。
仙史多才颜似玉，乘鸾消息在今年。

[五言律诗]
去年登第客，今日及春归。
鸎影离秦马，莲香入楚衣。
里闾争庆贺，亲戚共光辉。
唯我门前浦，苔应满钓矶。

[七言绝句]
盆山高疉小蓬莱，桧柏屏风凤尾开。
绿遶金阶春水阔，新分一派御沟来。

[五言律诗]
买臣四十八，犹苦行负薪。
我免以樵给，贫居年与均。
道上不讴歌，妻亦无恚嗔。
三者固异彼，异同双朱轮。

[五言律诗]
赐环初就日，弛担又逾年。
老矣怀三径，归欤有几钱。
报君惭犬马，恋阙望云天。
但得邻颜巷，宁论负郭田。

[五言绝句]
寂寞云深地，山空叶落时。
自怜为隠僻，莫恨月来迟。

[七言律诗]
桂枝新下月中仙，学海词锋誉蔼然。
文阵已推忠信甲，穷波犹认孝廉船。
清标称住羊车上，俗韵惭居鹤氅前。
共许逢蒙快弓箭，再穿杨叶在明年。

[七言绝句]
谁人月下奏云和，一夜繁枝向北多。
长笛未须论旧恨，且留幽思待阴何。

[七言绝句]
凭何强占谢家塘，尀耐诗人忒煞狂。
只把两家诗判断，此塘一半合还黄。

[七言律诗]
荡荡天宽眼亦宽，区区笑尔井中观。
帆来狗国毛人远，楼倚牛郎织女寒。
迅速年华榆燧改，槁枯世味蔗滓残。
绝怜棺粪纷纷梦，未必槐安果是安。

[七言绝句]
千条玉筯挂岩前，一派银潢泻碧天。
疑是鲛人在山泣，乱流珠颗落危颠。

[七言律诗]
动天金鼓逼神州，惜别无心学坠楼。
不得回眸辞傅粉，便须含泪对残秋。
折钗伴妾埋青冢，半镜随郎葬杜邮。
唯有此宵魂梦里，殷勤见觅凤池头。

[七言律诗]
金毫五百几龙尊，隠隠香山圣迹存。
方广寺开无俗路，优昙花现有灵根。
一峰突岸临天壁，双涧淙桥透石门。
今日不将心洗尽，更从何处觅真源。

[五言绝句]
午夜髑髅吟，山空片月明。
西方无浄土，只有弥陀经。

[五言律诗]
轻雷隠何山，云色如黛涌。
凉满翠竹浮，阴连芳树重。
烦襟一披豁，清思欲飞动。
会待急雨来，华觞与君捧。

[七言绝句]
鼎湖不挟宇宙去，骊墓曾包山海来。
教儿倒诵阿房赋，一与张阳洗七哀。

[七言律诗]
鹦鹉洲头夜泊船，此时形影共凄然。
难归故国干戈后，欲告何人雨雪天。
筯拨冷灰书闷字，枕陪寒席带愁眠。
自嗟落魄无成事，明日春风又一年。

[七言律诗]
征衣何惜染尘埃，款段搜诗亦快哉。
百里亭长与亭短，一天云合复云开。
倾茅柴酒和余粕，弹接䍠巾去薄塺。
不是剡溪清兴尽，声声杜宇劝归来。

[七言律诗]
宪府吾皇注意偏，君今应诏合居先。
蛾眉班缀千官上，廌角威扬万乘前。
贵戚望风从此日，贫交披雾是何年。
难忘枉驾相辞处，草屋门开雪满天。

[七言绝句]
梅从山上过溪来，近爱清溪远爱梅。
溪水声声留我住，梅花朶朶唤人回。

[七言律诗]
悯旱遥将精意通，秋霖霶霈仰旻穹。
山川增焕家家好，黍稷方华物物丰。
得句自应髭变白，举觞何惜颊潮红。
他时倘会风云便，肯倒长瓢学卫公。

[七言律诗]
旧赋梅花欲反骚，效颦徒自不偿劳。
未寻处士孤山梦，误得先生一字褒。
剪剪衰兰甘草莽，朣朣华月在林皋。
从来平地神仙脚，咫尺钧衡步武高。

[七言律诗]
长安厩吏驭花骢，竹使遥分浙水东。
远势早推贤相子，任诚真有古人风。
稽山一镇居封内，阿阁三休耸禁中。
长乐钟声偏怨别，何时同谒建章宫。

[七言绝句]
上巳清明共一时，魏花开处亦连枝。
前身应是唐宫女，犹记昭容双袖垂。

[七言律诗]
三千六百丈罗浮，来今往古得仙游。
转头丹葛如昨日，接武苏辕能几秋。
石洞尚听黄鹤语，铁桥仍见紫云留。
当时野老呕吟地，试问山灵记得否。

[七言绝句]
须识光风霁月心，爱君忧国虑民深。
江南一夜千仓廪，再拜双眸重照临。

[七言绝句]
不曾动步上天台，金锁玄关尽豁开。
坐断鞔峰第一句，万机俱透起风雷。

[七言绝句]
曾拟幽寻采蕙蘅，开樽奈有主人争。
明朝重约呼猿鹤，到处云山得散行。

[七言绝句]
石床偃月梦魂冷，溪水写真癯影清。
平生矻矻自忘我，世外不知谁可盟。

[七言绝句]
半月山行不识梅，近城才见一枝开。
呼童截竹敲冰水，盛取数枝随轿来。

[七言律诗]
丹崖之山丹气浮，葛洪老仙居上头。
丹成一去几千载，至今猿鹤生清愁。
丹井有泉石有拇，流芳直与天地久。
我来问山山不知，坐费山僧一杯酒。

[五言律诗]
到此添离恨，垂杨已拂肩。
担轻缘少镪，衣暖欲抽绵。
春事遽如许，客怀殊未然。
竹篱沽酒市，雨湿杏花烟。

[五言绝句]
切切暗窗下，喓喓深草里。
秋天思妇心，雨夜愁人耳。

[五言绝句]
龙马图犹在，麒麟使亦传。
羲皇心不死，孔子梦难圆。

[七言绝句]
云幙无波斗柄移，鹊慵乌慢得桥迟。
若教精卫填河漠，一水还应有尽时。

[七言绝句]
捏不成团拨不开，何须南岳又天台。
六根门首无人用，惹得胡僧特地来。

[七言律诗]
千林揺落见孤芳，销得诗人赋拒霜。
高压菊花还独步，静窥池水试新粧。
自怜衰病追欢懒，忽睹骚吟引兴长。
何必采江重比并，佳名艶色正相当。

[五言律诗]
涧水应添润，山云定不虚。
夜光离复合，朝气惨而舒。
履亩禾须获，窥园菜可鉏。
稀疎遍篱落，微密上阶除。

[七言律诗]
东平心事本雄豪，何必才名独慕曹。
学比今儒醇且奥，诗如古义刺而褒。
邹之夫子诚堪叹，霸者将军未足高。
贤杰固当谋远到，莫论山岳与鸿毛。

[五言律诗]
柳色黄金嫩，梨花白雪香。
玉楼巢翡翠，金殿锁鸳鸯。
选妓随雕辇，征歌出洞房。
宫中谁第一，飞燕在昭阳。

[七言绝句]
群蜻海上迎机舞，双雁天边避弋飞。
荦荦此心天与识，滔滔斯世我谁归。

[七言绝句]
懒掷粗疏地上金，绝知环珮响璆琳。
歌功颂德今时事，侧听诸公出正音。

[七言绝句]
自怜萍梗老羁孤，暂寓僧寮不用租。
九日有钱还可醉，不然萸菊酒俱无。

[七言律诗]
向来一瓣为南丰，纵使能诗也坐穷。
千里望中同夜月，五言城里带春风。
人言止酒今直止，君自中书岂不中。
莫道天工全愦愦，满头白发亦何公。

[七言绝句]
秉轴持衡岁五周，从今千载国同休。
汾阳谩校中书考，安得如公尚黑头。

[七言律诗]
西溪水色净于苔，画鹢横风绛帐开。
弦管旋飘蓬岛去，公卿皆是蘂宫来。
金鳞掷浪钱翻荇，玉爵黏香雪泛梅。
三榜生徒逾七十，岂期龙坂纳非才。

[七言绝句]
酒尽瓶干一再添，朔风吹叶响阶前。
起来水墨图中望，正是江南欲雪天。

[五言律诗]
客游江海上，几度见秋风。
远浦芦花白，疎林秋实红。
人情朝暮变，景物古今同。
老眼犹明在，从教两耳聋。

[七言律诗]
圣主临轩士褎然，曲江花底宴群贤。
九天日月开清照，四海豪英看广延。
祗合致君上尧舜，不应侔德止宗宣。
草莱忧国从今始，记取云章第一篇。

[五言律诗]
玉屑辉群彦，衣冠俨数翁。
礼严推让际，情洽笑谈中。
物外来真趣，罇前□古风。
无端狂态发，从此忆新丰。

[七言绝句]
案上因翻简铁堆，亲朋何日和诗回。
高怀剩得清闲力，满纸溪山秀色开。

[五言律诗]
南天春雨时，那鉴雪霜姿。
众类亦云茂，虚心能自持。
多留晋贤醉，早伴舜妃悲。
晚岁君能赏，苍苍劲节奇。

[七言律诗]
南朝珍馔一时无，尚见休文谢北酥。
陶罋解汤香出屋，铜铛掠面乳供厨。
中都价重无钱买，京兆书迟怪路迂。
闻道加餐最肥泽，异时烦与致醍醐。

[五言律诗]
高树荫柴扉，青苔照落晖。
荷锄山月上，寻径野烟微。
老叟扶童望，羸牛带犊归。
灯前饭何有，白薤露中肥。

[五言律诗]
避世怀孤往，为庵近五峦。
出无人作伴，归有鹤相看。
老石苔衣净，深山瀑布寒。
自言犹养母，应未得烧丹。

[五言律诗]
岁逐更筹尽，春随斗柄廻。
和风先傍柳，薄雪暗惊梅。
坐对灯花结，欢吹酒蚁开。
莫嗟华髪短，且喜一年来。

[五言绝句]
莫折红芳树，但知尽意看。
狂风幸无意，那忍折教残。

[七言律诗]
崆垌一派泻苍烟，长揖丹丘逐水仙。
云树杳冥通上界，峰峦回合下闽川。
侵星愁过蛟龙国，采碧时逢婺女船。
已判猨催鬓先白，几重滩濑在秋天。

[七言绝句]
山色满亭亭倚空，与君俱在画图中。
解道龙腾青壁断，令人却忆漫浪翁。

[七言绝句]
蜜黄初出一枝春，分似堂中得定人。
各各闻香获三昧，信知文字本非真。

[七言律诗]
老去何心说看灯，一年还要此宵晴。
暖风忽断簷间溜，繁吹初过枕上声。
谁变惨凄成笑语，定回离乱作清平。
不应淡薄梅花月，偏照诗人白发生。

[七言绝句]
对客清谈妙入神，舌干时与供先春。
东州米价北门雁，一语不须来溷人。

[五言绝句]
暮雨娥皇庙，春风西子城。
相思行不得，更听鹧鸪声。

[五言律诗]
候禽来报我，春已到园林。
冻解通泉脉，风和动草心。
由来增齿腊，翻是促光阴。
其可陪人事，衰迟已不任。

[五言律诗]
往者绍兴末，江淮闻战鼙。
上流烦旧德，下客辱深知。
陈迹成今古，追怀每涕櫂。
郎君虽不识，抚事亦增悲。

[七言律诗]
潮沟沟外尽深泥，泥上潮生沟却低。
直向北行连运渎，折从东去入青溪。
空中不断樯乌过，岸上相望瓦翼齐。
好是画桥深北处，荷花盈荡柳垂堤。

[五言绝句]
阎浮有大宝，见少得人稀。
若人将献我，成佛一饷时。

[七言律诗]
闲忆诗人思倍劳，维舟清夜泥风骚。
鱼龙不动澄江远，云雾皆收皎月高。
潮满钓舟迷浦屿，霜繁野树叫猨猱。
此时吟苦君知否，双鬓从他有二毛。

[七言律诗]
锁断长江铁户门，风帆云海几朝昏。
能依佛教绵遗址，大胜焦家裕后昆。
鹤骨已仙羲帖在，鳌身不动米碑存。
住山传得文殊印，遮莫前身是了元。

[五言律诗]
户外片山横，长蛇势缭绕。
林疏无鸷兽，海近多鸥鸟。
云气弄晴阴，烟光媚昏晓。
坐中见樵采，隠隠下林杪。

[七言律诗]
朝来百鼓殷军门，知是元戎肃万屯。
杀气直摧龙尾垒，英风远薄鬭场村。
从今吴卒精成勇，却看燕兵脆可掀。
好入庙堂裨圣畧，指麾诸将定中原。

[五言律诗]
已矣儒林老，今为地下郎。
空山留几杖，遗稿漫文章。
径狭风霜远，溪深草木长。
伤心钓台路，千载閟幽光。

[七言律诗]
尘襟涤尽更无余，两字名斋信起予。
物外清标轻绂冕，闲中乐事付琴书。
兰生阶砌青春好，槐覆门庭过客疏。
更有孤吟写幽思，篇成浑似琢璠玙。

[七言绝句]
八面当风祇这是，拂袖之谈动天地。
堪爱卖身王老师，不作贱兮不作贵。

[五言绝句]
仙客厌人间，孤云比性闲。
话离情未已，烟水万重山。

[五言绝句]
宝箑裁新样，团团玉柄寒。
御书真翥凤，仙女莫乘鸾。

[五言律诗]
敬读铭镌语，遥知磊落胸。
义襟如郭震，豪气似元龙。
万里摧车轴，三春折涧松。
天虽不可问，余庆后人钟。

[五言绝句]
作者亦何患，思深义亦深。
忘言更忘象，默会古人心。

[五言律诗]
一第垂三纪，卿评占得多。
生涯似韦布，谈笑试弦歌。
夏校士师道，春台民饮和。
政成行奏最，好去立言坡。

[七言绝句]
南山拾得劫初铃，乡曲谁人会此声。
拨转海门关棙子，云楼月殿一时成。

[七言绝句]
无地无锥未是贫，知无尚有守无身。
侬家近日贫来甚，不见当初贫底人。

[五言律诗]
只么随流去，如何庆佛生。
飘零嗟劫浊，湔洗俟河清。
托讽知无益，谗谀又不情。
韶阳奉尘刹，不荐一杯羹。

[五言律诗]
祖兄同甲申，二十七日长。
无怨可低眉，有欢能抵掌。
交情日更深，道义久相尚。
但欠书丹人，黄金八百两。

[五言律诗]
林间求适意，池上得清飙。
稍稍斜回檝，时时一度桥。
水光壁际动，山影浪中摇。
不见李元礼，神仙何处要。

[七言绝句]
晓窗幽磬暮疎钟，晓暮清音消息通。
阁以定名成底事，醒醒须仗主人翁。

[七言绝句]
成都美女白如霜，结伴携筐去采桑。
一岁蚕苗凡七出，寸丝那得做衣裳。

[七言律诗]
连云山下凤凰儿，何幸今朝见白眉。
父子传经无异说，弟兄题塔又同时。
北堂偕老椿千岁，南国联荣桂两枝。
青史他年书茂实，一门忠孝是镃基。

[七言绝句]
碧绣簷前柳散垂，守门宫女欲攀时。
曾经玉辇从容处，不敢临风折一枝。

[五言律诗]
相访住三年，初终道一般。
知心于我异，屈指似君难。
有物皆同咏，无书不共看。
草堂今独处，宁免动长叹。

[五言律诗]
何处著诗豪，白云高更高。
山中别天地，门外自波涛。
夜雨荒园菊，春风媚观桃。
归来怀故宇，招隠愧离骚。

[七言绝句]
川原一片绿交加，深树冥冥不见花。
风日有情无处著，初回光景到桑麻。

[七言律诗]
剡曲西边筑草堂，小园聊复寄相羊。
鱼行水际汀苹动，麝过林中野草香。
觅句有时携笔砚，遣怀随事具杯觞。
少年朋旧凋零尽，不独思人亦自伤。

[五言律诗]
久矣劳生厌，欣然野趣俱。
苍姿松砥节，外饰橘纡朱。
翰墨真吾好，功名已后图。
一椽今粗有，二顷莫忧无。

[七言绝句]
亲祀甘泉岁一终，属车徐动不惊风。
宓妃何预词臣事，指点讥呵豹尾中。

[五言律诗]
多言心不善，出口莫能追。
如梦欢娱乐，归家说盛衰。
拟将何所用，理乱别公私。
方寸巧旋设，小人亦可悲。

[七言绝句]
文昌武库九霄中，翁是新州老澹翁。
应念象台今日客，清风端与我翁同。

[七言绝句]
雁落秋空剥万金，寥寥一片老婆心。
先天后地难回互，风急恩深冤亦深。

[五言律诗]
故岁南趋寿，今兹北向陈。
淹留桂枝客，还入玉关人。
鬓发都成葆，缨瓖幸濯尘。
心知来往数，不敢问迷津。

[七言律诗]
一寸春晖值万金，谁能白发系光阴。
燕鶑已付忺新耳，蚕麦犹关活世心。
坐到夕阳如梦寐，看来时事只沉吟。
暖风吹面忘怀处，何日何人更似今。

[七言律诗]
青峰丛丛拥危壑，绿树团团扶曲阁。
幽人睡起漱寒泉，坐看一林山雨落。
岩前火气杂芝术，涧下苔痕乱猿鹤。
自怜尘土满衣衫，欲解从君今尚莫。

[五言律诗]
徜徉古梵宫，如坐画图中。
峰碍半山日，阁来三面风。
静观知物变，老话入僧空。
莫讶搀门户，吾今已秃翁。

[七言绝句]
云压西湖水欲冰，雪封楼阁玉棱层。
夜来门外深三尺，应有齐腰独立僧。

[五言绝句]
宿雨清畿甸，朝阳丽帝城。
丰年人乐业，垅上踏歌行。

[五言律诗]
三圣戴角虎，德山独眼龙。
未展机先合，非言意已通。
风云融万象，笑哭是谁同。
死中若不活，争免被他笼。

[七言绝句]
各执梅枝不执鞭，涉溪穿竹过林烟。
景纯梦里经行处，直到青溪古洞天。

[七言绝句]
醉老名庵晦叔为，庵中长是醉淋漓。
扶头未得日过午，门外万端俱不知。

[五言律诗]
又作游吴客，重登入越船。
西风桑叶岸，细雨菊花天。
旅思秋偏恶，乡心夜不眠。
钱塘江上月，行见十分圆。

[五言绝句]
终日求人卜，回回道好音。
那时离别后，入梦到如今。

[七言绝句]
桃花簇簇有人家，寂历炊烟晚照斜。
满眼芳春无处著，一机新锦濯烟霞。

[七言绝句]
苍岷万仞起岩峦，悬瀑霏霏六月寒。
波及下方俱润泽，人间须作六花看。

[七言绝句]
梁代真人上紫微，水盘山脚五云飞。
杉松老尽无消息，犹得千一年度归。

[七言律诗]
一径浓阴影覆墙，含烟敲雨暑天凉。
猗猗肯羡夭桃艳，凛凛终同劲柏刚。
风籁入时添细韵，月华临处送清光。
凌冬不改青坚节，冒雪何伤色转苍。

[七言绝句]
清晨扶杖百花源，风折乌纱半幅翻。
三十年前风月好，青楼白面碗如盆。

[七言律诗]
帆腹膨脝饱北风，一弹指顷万山空。
天垂九马层云外，人在孤鸿过影中。
夙世曾游银世界，飞精复谒水精宫。
湖神波吏须相识，吾在神霄旧有功。

[七言律诗]
琴边聊现宰官身，回忆来仙尚有情。
鸟鹊远从簷外集，鲤鱼俄向眼中明。
闲将永日供黄卷，静纳薫风擢紫英。
更得香山巧相对，一如眉宇照人清。

[七言绝句]
玉树森森太傅家，玲珑徐动晓风斜。
可怜刻楮空机事，一叶三年犹未花。

[七言绝句]
佛身充满于法界，普现一切群生前。
随缘赴感靡不周，而常处此菩提座。

[五言律诗]
好在曾夫子，宁知晤语期。
倚毗离楚日，鼓吹入夔时。
赤甲薰风近，黄堂淑景迟。
相望邈坤轴，空咏竹枝词。

[五言绝句]
雾云疎有叶，雨浪细无花。
稳放扁舟去，江天自有涯。

[七言绝句]
嬴女乘鸾已上天，仁祠空在鼎湖边。
凉风遥夜清秋半，一望金波照粉田。

[七言绝句]
真王未许久从容，立在花前别宁封。
手把玉箫头不举，自愁如醉倚黄龙。

[七言律诗]
孑孑携家反故园，尚沾荣禄愧空飧。
官闲未办夸腰组，车过常先下里门。
涂巷依然榆社旧，屋庐犹喜枳篱存。
浮生孰似还乡乐，謦欬吾前尽弟昆。

[七言绝句]
沁水田园先自多，齐城楼观更无过。
倩语张骞莫辛苦，人今从此识天河。

[五言律诗]
不见吾儿久，今朝慰眼前。
分襟灯火夜，回櫂雪霜天。
中鹄令人喜，将雏得我怜。
一杯欢笑后，急急理尘编。

[七言律诗]
西风寥落做重阳，人在东南水一方。
地僻阻它鸿鴈信，天寒撩我菊萸觞。
江澄素练鱼翻赤，叶剪红绡蟹结黄。
不是倚阑迷望眼，欲凭归鴈问苏郎。

[七言绝句]
烹灭群雄力未疲，赭山射海奋余威。
谁知传与痴儿子，祇得阿房似旧时。

[五言律诗]
明从海上来，皎皎入我牖。
何如登高台，对月把尊酒。
问月月无言，浩歌诗千首。
几人知此乐，此乐公所有。

[七言律诗]
逗晓褰帏著彩衣，忽惊庭户有光辉。
缓将柏叶随觞举，细看梅花伴雪飞。
阿堵无心来润屋，诗仙有句到柴扉。
酒酣笑共儿曹说，去岁如今归未归。

[五言律诗]
独夜初传漏，空斋半掩扉。
候虫灯下语，水鸟雨中归。
客舍愁弹剑，京尘怯化衣。
故人招隐意，字字莫相违。

[七言绝句]
河桥洛宅近相望，三月花时日又长。
𫏐整安车来子舍，为吾特启太师堂。

[七言律诗]
免赴早朝参扈从，径寻初服返樵渔。
前街鹤料权停阁，旧谴鸡竿已赦除。
手板抽还大丞相，颠毛秃尽老中书。
暮年相伴惟穷鬼，虚左迎渠莫送渠。

[七言绝句]
历阳宾主昔多贤，三老风流二十年。
獬豸冠中曾补衮，凤凰池上迭擎天。

[七言律诗]
向来云榭倚阑干，兴已遥驰郭外山。
风伯如嫌俗驾至，禅房疑为病夫关。
铃斋倦卧眼界寂，诗社免陪心境闲。
蜡屐何时破吾愿，与君舒啸翠微间。

[七言绝句]
芳草和烟暖更青，闲门要路一时生。
年年点检人间事，唯有春风不世情。

[七言律诗]
远村樵采皆归舍，近涧人烟已上灯。
黍饭未炊催秣马，蕨羹初熟喜逢僧。
兽争食鬬牙磨血，鸟近泉栖羽刷冰。
若到红尘人见问，不将水溜结为层。

[七言律诗]
深不堪桴浅不浮，百艘鳞戢贾胡留。
如泥乘橇禹行水，以力婴天奡荡舟。
生息便疑吹野马，陂陀正恐见渊虬。
君行迟速何须问，且为斯民耻内沟。

[七言律诗]
去家逾年客千里，秋风一夜归心起。
平明骑马出郊关，北望邵陵程尚几。
道旁送者皆知己，相顾惨凄将挽止。
丈夫壮心自有图，暂别何须泪如水。

[五言律诗]
晚日临寒渚，微风发櫂讴。
凤池波自阔，鱼水运难留。
亭古思宏栋，川长忆夜舟。
想公高世志，祗似冶城游。

[五言律诗]
灼灼早春梅，东南枝最早。
持来玩未足，花向手中老。
芳香销掌握，怅望生怀抱。
岂无后开花，念此先开好。

[七言绝句]
屡闻白雪题诗句，饱见黄花泛酒杯。
岂是一枝能五色，相随次第雪中开。

[五言律诗]
罇前别楚客，云水思萦回。
秦野春将尽，商山花不开。
鸥惊帆乍起，虹见雨初来。
自有归期在，蝉声处处催。

[七言律诗]
野径欹危入谷斜，曲岗回岭共交加。
经年不到为隔水，此日独游因看花。
两岸烟云闲景物，一轩泉石静生涯。
自怜冠珮婴身者，直入樊笼老岁华。

[七言律诗]
去年射策古杭州，来到梅关岁已秋。
德薄岂堪仪众俊，贫躯聊复客诸侯。
一窗灯火味清苦，四座风流酒拍浮。
弟子无非梁栋用，先生未必副先收。

[五言绝句]
放逐臣之常，胡为乎汨江。
不先于楚死，未免作秦降。

[七言律诗]
一株繁艳春城尽，双树慈门忍草生。
愁态自随风烛灭，爱心难逐雨花轻。
黛消波月空蟾影，歌息梁尘有梵声。
还似钱塘苏小小，祗应回首是卿卿。

[五言绝句]
茫茫三界中，何处不自在。
情存想未除，转侧成拘碍。

[七言律诗]
官吏潜陈借寇词，宦情乡梦两相违。
青城锦水无心住，紫阁莲峰有意归。
张翰鲈鱼因醉忆，孟光书信近春稀。
黄茅瘴色看看起，贪者犹疑别是机。

[五言律诗]
有人好臧否，信口乱比况。
张三小有才，李四大无当。
终日品藻人，不知是虚诳。
自己一灵物，抛在粪堆上。

[七言绝句]
于越城边枫叶高，楚人书里寄离骚。
寒江㶉𫛶思俦侣，岁岁临流刷羽毛。

[七言绝句]
公暇常来此处游，碧波苍𪩘解相留。
翩然又向城中去，回顾溪山只自羞。

[五言律诗]
冬暖仍初日，潮回更下风。
鸟飞云水里，人语橹声中。
平野容回顾，无山会有终。
倚樯聊自逸，吟啸不须工。

[五言律诗]
旧雪犹连雪，新春未得春。
烧灯当变节，圆月与俱新。
邂逅成朋饮，飘流怆客身。
还家重萧索，山鬼闯厨人。

[五言律诗]
雨过一蝉噪，飘萧松桂秋。
青苔满阶砌，白鸟故迟留。
暮霭生深树，斜阳下小楼。
谁知竹西路，歌吹是扬州。

[五言律诗]
难弟诗初和，难兄盖复倾。
时方论名位，公独叙交情。
八座使边节，舍人垂世名。
用之俱未尽，衮衮看公卿。

[七言律诗]
曾看画图劳健羡，如今亲见画犹麄。
减除天半石初泐，欠却几株松未枯。
题像阁人渔浦叟，集生台鸟谢城乌。
我来一听支公论，自是吾身幻得吾。

[七言律诗]
寂寂禅林绕篆香，长廊古殿总虚凉。
楩柟蔽日空交影，乌鹊驯除不乱行。
灭想自成清浄界，争机端作是非场。
灼然祖意休生解，炯炯寒灯一点光。

[七言律诗]
此生怀抱向谁开，唯有华颠苦见催。
万事只今浑是梦，寸心堪笑已成灰。
路长安得诗飞去，交浅唯愁雨不来。
此意喜君无冷暖，尺书频寄塞鸿回。

[五言律诗]
小丑盗中原，异事古未有。
尔来闾左起，似是天假手。
头颅满沙场，余胾饲猪狗。
天网本不疏，贷汝亦已久。

[五言律诗]
此地可求息，开门足野情。
窗明雨初歇，日落风更清。
苍藓槎根匝，碧烟水面生。
玩奇心自乐，暑月听蝉声。

[七言绝句]
槛外珍丛叨下泉，祥符天子泰灵仙。
忽逢野老临池水，自剪残花趁岁钱。

[五言律诗]
周丰贵隐耀，静默尊无名。
鲁侯询政体，喻以治道精。
莅人在忠悫，疑叛由会盟。
一言达至义，千载良为程。

[五言律诗]
解语鶑能巧，交飞蝶许狂。
苔纹深碧毯，榴靥竞红粧。
粗已成幽圃，犹当筑小堂。
未妨无暑药，熟水紫苏香。

[七言绝句]
三尺刳桐表里浑，个中特地好乾坤。
禅流不用闚门户，却怕针锋著面门。

[五言律诗]
危槛倚孤城，风襟俗虑醒。
天高鸿类𩾐，云散日如萍。
叠𪩘斜衔岫，回川曲抱汀。
骚愁千古地，椒醑吊遗灵。

[五言律诗]
日上天心直，风生水槛寒。
羁穷念时节，草次具盘餐。
买药知衰病，开樽得小欢。
醉怀江国味，拨棹倚江干。

[五言律诗]
渊明不止酒，屈原长独醒。
一樽有妙理，二子未忘形。
车上无垂坠，眼中谁白青。
陶然醒醉外，物我两冥冥。

[五言律诗]
老去吟何味，分明水一杯。
目前轻过节，身外待寻梅。
尚以同盟至，宁云不速来。
此时心寸折，犹幸小徘徊。

[七言绝句]
霜入丹枫白苇林，横烟平远暮江深。
君看鴈落帆飞处，知我秋风故国心。

[七言律诗]
偶然姓字齿乡评，若误旁人问弟兄。
五斗还来作邻社，一杯真此定宗盟。
公怀荦荦英雄事，我独区区丘壑情。
便看蛟龙擘云起，何由鸿雁作行鸣。

[五言律诗]
简易高人道，崇玄性自真。
身常居太极，心已远凡尘。
玉陛辞荣禄，瑶台役鬼神。
辛勤三十载，羡尔道心淳。

[七言律诗]
幽人新制葛衣成，二寸藤冠觉发轻。
净扫中庭延月色，缓拖拄杖听蝉声。
微凉便欲疏纨扇，小醉何妨倒玉罂。
八尺风漪真美睡，故应高枕到窗明。

[五言律诗]
词臣工笔墨，亦足致功勋。
细草平戎策，兼为谕蜀文。
一言关治乱，千载有知闻。
应笑垂纶叟，愁吟对海云。

[七言律诗]
一生无利亦无名，圆顶方袍自在行。
道念只从心上起，禅机俱向舌根生。
百千万劫假非假，六十三年真不真。
今向无名丛内去，不遗一物在南屏。

[七言律诗]
昨日春风变旧年，连珂来访紫芝仙。
三朝元仗鸿钧手，万里今同不系船。
寿酒一倾人共醉，赐书千轴子多贤。
从前身退如公少，莫把长竿忆渭川。

[五言律诗]
日影满松窗，云开雨初止。
晴林梨栗熟，晓巷儿童喜。
牛羊深涧下，凫雁寒塘里。
田父酒新成，瓶瓮馈邻里。

[七言绝句]
草枯叶落四山童，万里长天一目空。
数点寒梢著红蕊，人间惊喜见春风。

[五言律诗]
器业本青云，泥涂竟屈身。
盖棺穷海角，还葬大江滨。
子幼今无怙，家清正苦贫。
传闻动归旐，西望一沾巾。

[七言律诗]
蜀主窥吴幸三峡，崩年亦在永安宫。
翠华想像空山里，玉殿虚无野寺中。
古庙杉松巢水鹤，岁时伏腊走村翁。
武侯祠屋常邻近，一体君臣祭祀同。

[五言绝句]
彩舟停画桨，容与得欹眠。
梦破蓬窗雨，寒声动一川。

[七言绝句]
幽谷穷花似妾身，纵怀香艳吐无因。
多情公子能相访，应解回风暂借春。

[七言绝句]
千丈崩奔落石埼，秋声散入夜云悲。
州桥月下闻流水，不忘钟山独宿时。

[五言绝句]
腊月三十日，一岁已周毕。
野老竞相呼，把火门外立。

[七言律诗]
困拈架上书苏醒，愁倩杯中物破除。
子美所称惟白也，仲尼自谓不回如。
食才藜糁宁无肉，行以筇枝可当车。
圣世未尝违物性，飞潜初不间鸢鱼。

[五言绝句]
虽无适俗韵，亦有可怜香。
定自嫌朱粉，翻成点点黄。

[七言绝句]
阴崖冲雪寒肤裂，野路燃薪春意回。
旋暖提壶倾浊酒，陶然绝胜夜堂杯。

[七言律诗]
三年身逐汉诸侯，宾榻容居最上头。
饱听笙歌陪痛饮，熟寻云水纵闲游。
朱门锁闭烟岚暮，铃阁清冷水木秋。
月满前山圆不动，更邀诗客上高楼。

[七言律诗]
群羽斜飞欲刺空，谁能翦翼向笼中。
客程跋涉二千里，年纪侵寻五十翁。
酒有神通排磊块，书无灵圣困英雄。
相逢且说穷愁话，才入修门莫说穷。

[七言律诗]
到来难遣去难留，著骨黏心万事休。
潘岳愁丝生鬓里，婕妤悲色上眉头。
长途诗尽空骑马，远雁声初独倚楼。
更有相思不相见，酒醒灯背月如钩。

[五言律诗]
一夜桂花发，千崖风露香。
树经秋几过，人在月中央。
不预离骚赋，空居寂寞乡。
山翁对之饮，酒色也鹅黄。

[五言律诗]
元正假得晴，野服暂山行。
遇石松盘盖，悬崖兰倒生。
壁间题字古，潭面鉴形清。
官满应求此，读书秋月明。

[七言律诗]
长年踪迹叹西东，此地那知得会逢。
老去我将归梓里，时来君合拜芝封。
故交零落添新冢，晚景衰颓减旧容。
今日尊前休惜醉，回头千里暮山重。

[五言律诗]
浮身长短梦，可见几英雄。
不有遗编在，应随落叶空。
中宵门外雪，一月坐间风。
似此难传处，能言孰与同。

[七言绝句]
归老何须乞镜湖，秋来日日饱莼鲈。
正令霖雨称贤佐，未及烟波号钓徒。

[七言绝句]
苍颉书成能哭鬼，不知鬼谷事如何。
仪秦尚学先生术，料得先生术更多。

[七言绝句]
嫩芽初见绿蒙茸，已破人间睡思浓。
玉食会当陪上苑，贵名高冠密云笼。

[七言绝句]
宴起昭阳索辇时，𬬻香偏上赭红衣。
金门玉砌明如昼，宫女三千把烛归。

[五言律诗]
高第由佳句，诸生似者稀。
长安带酒别，建业候潮归。
稚子欢迎櫂，隣人为扫扉。
含情过旧浦，鸥鸟亦依依。

[五言律诗]
紫兰初茁芽，深壑终自秀。
肮脏萧艾中，不采则谁咎。
儿曹逐纷华，壮士保穷陋。
应知此词同，万世无先后。

[七言绝句]
飘然吟魄到鳌山，好句空疏水石间。
眼界清虚心不息，浮生能有几人闲。

[五言律诗]
碌碌平生学，惭无席上珍。
仅余守师训，岂欲衒时人。
误入侯门听，翻劳友义陈。
愿从温故业，庶或稍知新。

[五言律诗]
日日西亭上，春留到夏残。
言之离别易，勉以道途难。
山出一千里，溪行三百滩。
松间楼里月，秋入五陵看。

[七言绝句]
两两归鸿欲破群，依依还似北归人。
遥知朔漠多风雪，更待江南半月春。

[七言绝句]
共爱青山住近南，行牵吏役背双骖。
枉书独宿对流水，遥羡归时满夕岚。

[七言绝句]
泉声㶁㶁转山隈，错认山头急雨来。
赤道千寻上青壁，恍如飞电掣云开。

[七言律诗]
三十年来契分隆，更从亲炙达真空。
明非独善诸昏破，理到无心万事通。
莫话离悰伤祖席，且留欢刻醉春风。
海棠亭下花看发，坏子臙脂点点红。

[七言绝句]
何事今宵动所思，此欢常与少年期。
莫疑杜甫吟兼哭，为忆开元最盛时。

[七言律诗]
平生意广奈才疎，学未成时家已癯。
蚤慕沧洲穷广大，晚依丽泽沃焦枯。
先儒凛凛今如在，圣道洋洋孰与图。
两字高题时仰止，千江一月几曾殊。

[七言律诗]
两楹梦后少真儒，毁誉徒劳岂识渠。
孟子无功如管仲，扬雄有赋似相如。
敬王事业知谁继，准易工夫故不疏。
孤学背时空绝叹，白头穷巷抱遗书。

[五言律诗]
不满十来家，门闾半以柴。
日烘兰入鼻，风掠草侵鞋。
土酒融春兴，行歌放客怀。
何须高买屋，一一近天街。

[五言律诗]
结宇古城边，能诗复悟禅。
钵分摩诘饭，池种远公莲。
竹飐春烟静，禽歌夜月圆。
洁身吾有趣，回首谢尘缘。

[五言绝句]
叠石小峥嵘，修篁高下生。
地偏人迹罕，古井辘轳鸣。

[七言绝句]
健步移来知未久，危根犹用小栏遮。
似能向我怜幽独，旋放南梢一两花。

[七言律诗]
急景韶颜不可追，岂堪回首暂思之。
浮云已断平生望，高节须存往日期。
庭树任猿偷熟果，崖松停鹤惜高枝。
轮蹄碌碌何时歇，辗尽红尘为阿谁。

[七言律诗]
汗血早曾空北野，苍颜晚始对南廊。
风云志懒功名左，月旦评佳意味长。
玉镜相从归吉兆，锦衣不待拜高堂。
吾铭未必堪传远，留与贤郎自表冈。

[七言律诗]
海角三年一梦成，北来重听偃溪声。
凝云带雨留愁住，茂树随山送客行。
秔稻沿崖畦上下，茅茨枕谷路纵横。
莫从马腹消双髀，此地真堪老此生。

[五言律诗]
龙泉闲古匣，苔藓沦此地。
何意久藏锋，翻令世人弃。
铁衣今正涩，宝刃犹可试。
傥遇拂拭恩，应知剸犀利。

[五言律诗]
万里南来日，惟君意最亲。
浑如相识旧，殊异白头新。
一别遽千古，九衢空万人。
道乡虽有子，不使继清尘。

[七言律诗]
移居桂隠诗全少，半为支离半为慵。
今日一杯才引兴，便成七字不求工。
鹤来池畔闲寻水，蝉在松梢快语风。
门外车尘红似火，唤渠不应嗫嚅翁。

[五言律诗]
南渡钧枢后，宣和节义门。
依然窭人子，不似贵公孙。
苦李无谁采，甘棠在处存。
遥知宦游地，巷哭更招魂。

[七言律诗]
无住先生独住庵，得朋犹冀自西南。
丹心事国忠无二，白首尊师谊在三。
诗少古风惟近体，学惭实践谩虚谈。
退之未离乎儒者，坐井观天错议聃。

[七言绝句]
胸中十万宿貔貅，皂纛黄旗志未酬。
莫笑蓬窗白头客，时来谈笑取幽州。

[七言律诗]
短檠彻晓一灯寒，椰腹中藏万卷宽。
了事足为良吏易，读书真作大儒难。
隠身雁鹜虽常调，致位貂蝉可显官。
褒鄂功臣不须此，长枪挽出进贤冠。

[五言律诗]
芬香得薝卜，色泽有蜀葵。
雨露既濡矣，风日还过之。
纸窗无畏景，石槛发凉思。
艳艳红花蘂，幽幽青碧枝。

[五言律诗]
与可画竹时，见竹不见人。
岂独不见人，嗒然遗其身。
其身与竹化，无穷出清新。
庄周世无有，谁知此疑神。

[五言律诗]
去去出柴关，巾车古陌间。
晨霜染丹叶，宿雾淡青山。
登览身犹健，歌呼酒每悭。
殷勤镜湖水，聊为照衰颜。

[七言绝句]
月俸蚨钱数甚微，不知从宦几时归。
东吴一片轻波在，欲问何人买钓矶。

[七言绝句]
平生所爱曾莫倦，天遣花王慰吾愿。
姚黄三月开洛阳，曾观一尺春风面。

[七言律诗]
曾录新诗数百章，简编从此有辉光。
当年俱是江边客，今日早为天上郎。
竹叶一樽鱼似玉，梅花三弄月如霜。
边城乐事还随分，莫教终朝有底忙。

[五言律诗]
凄然鸿鴈影，晚岁索衣裘。
惜别湘江夜，归程楚甸秋。
极知违定省，不敢更淹留。
明月分携处，无言只是愁。

[五言绝句]
野寺荒台晚，寒天古木悲。
空堦有鸟迹，犹似造书时。

[七言绝句]
因随芳草行来远，为爱清波归去迟。
独步独吟仍独坐，初凉天气未寒时。

[七言绝句]
晓风抹尽燕支颗，夜雨催成蜀锦机。
当昼开时正明媚，故乡疑是买臣归。

[七言绝句]
罪过渠侬商略秋，从朝至暮不曾休。
莫嫌入夜还休去，自有寒蛩替说愁。

[七言律诗]
卢家小妇郁金堂，海燕双栖玳瑁梁。
九月寒砧催下叶，十年征戍忆辽阳。
白狼河北音书断，丹凤城南秋夜长。
谁知含愁独不见，使妾明月照流黄。

[七言绝句]
柳花收絮麦收芒，安石榴开日渐长。
窗下小儒无一事，自携新水活菖阳。

[七言绝句]
好去耕耘陇上田，但能勤苦有丰年。
家家饱暖身康健，更向明年看月圆。

[七言绝句]
莲渚愁红荡碧波，吴娃齐唱采莲歌。
横塘一别已千里，芦苇萧萧风雨多。

[七言律诗]
随宜适意小轩亭，傍竹临流取次成。
地接园池山迳近，畦分花木四时平。
秋风日有酒杯乐，径石时敲拄杖声。
既有清湾堪钓月，可无一叶小舟横。

[七言律诗]
凤皇楼阁连宫树，天子崔郎自爱贫。
金埒减添栽药地，玉鞭平与卖书人。
家中弦管听常少，分外诗篇看即新。
一月一回陪内宴，马蹄犹压踏香尘。

[五言律诗]
草木又摇落，关河方阻深。
龙庭空入梦，鴈足不传音。
黄伞游何处，苍生思至今。
娟娟江汉月，空照逐臣心。

[七言律诗]
象骨雄雄举世尊，统尽乾坤是一门。
词锋未接承当好，莫待言教句里传。
拟议终成山海隔，擗面浑机直下全。
更欲会他泥牛吼，审细须听木马嘶。

[七言绝句]
倚栏有恨无人说，暮角吹梅寒声咽。
急风卷雨过鴈惊，吐下芦花一枝雪。

[七言绝句]
尘满文书灯暗檠，荒城相望数残更。
莫言愁罢无佳处，睡正熟时闻雨声。

[七言绝句]
霜拂金鞍玉坠腰，邻鸡催唤紫宸朝。
争如林下饱清梦，残月半窗松影摇。

[七言绝句]
山居终日不开门，室有南窗气自温。
人籁暂休天籁息，月华将冷照黄昏。

[七言律诗]
雁塔联名记昔年，天涯一见破衰颜。
人言巧宦何曾巧，我欲闲居未得闲。
弱植自怜葭倚树，雄文才许管窥斑。
明公旧有经纶手，今日宁当缩袖间。

[五言律诗]
夏屋封何处，山田有卧牛。
蟠根走伊水，回首负嵩丘。
忠孝家风备，哀荣礼秩优。
龙鸾舞宸翰，万古照松楸。

[七言律诗]
官闲未觉往来妨，疏懒从公意自长。
松柏有心寒始见，芝兰入室久弥香。
送秋容我无何饮，畦夏怜渠有底忙。
霜倒池莲雨荒菊，禅房真似赞公房。

[七言绝句]
闻道君行欲转江，江行此路不胜长。
虽然不患无归遗，收拾江山一锦囊。

[五言律诗]
重江不可涉，孤客莫晨装。
高木莎城小，残星栈道长。
褭猿枫子落，过雨荔枝香。
劝尔成都住，文翁有草堂。

[七言绝句]
绣行乡国诧儿童，锦裹宫城擅长雄。
看取后村真富贵，屋山丹绘半天中。

[七言律诗]
留连京洛未成归，行及北潭花絮时。
楼外孤蟾吐华月，帐前小队簇春旗。
夜阑白雪回歌扇，舞彻红灯照酒巵。
更有风流岘山客，明珠百斛坐题诗。

[五言律诗]
草堂前有山，一见一相宽。
处世贵僧静，青松因岁寒。
他山逢旧侣，尽日话长安。
所以闲行迹，千回遶药栏。

[七言绝句]
他日曹南十日雪，访君寻酒不能回。
梅花此日怀安路，更有清诗入座来。

[五言律诗]
城郭千山隘，晨昏二气并。
乍如冰底宿，忽似甑中行。
蚯蚓方雄长，茱萸可扞城。
龙团宁小忍，异味且同倾。

[七言律诗]
还乡同赴紫宸朝，笑语从容慰寂寥。
白发侵凌今满鉴，青春羁旅旧连镳。
易江小隠西园在，湘浦新除道路遥。
老境不堪论契濶，东风官柳乱隄桥。

[五言律诗]
童穉便知闻，如今祗有君。
百篇诗尽和，一盏酒须分。
驿路多连水，州城半在云。
离情同落叶，向晚更纷纷。

[七言律诗]
春渚归艎不暂留，青丝如葆恐逢秋。
骚人已得江山助，赋客终陪霰雪游。
三径未荒休叹𫛳，十浆先馈定惊鸥。
洞庭霜橘疁田粟，歳计犹堪比彻侯。

[五言律诗]
六幅故牢健，知君恣笔踪。
不求千涧水，止要两株松。
树下留盘石，天边纵远峰。
近岩幽湿处，惟藉墨烟浓。

[七言绝句]
平吴献策了无遗，馈药人无酖毒疑。
最是感人仁德厚，当时堕泪有遗碑。

[五言律诗]
六代帝王州，寒烟满石头。
星河天北转，江汉水东流。
步绝金莲雨，歌残玉树秋。
白头有渔父，犹说景阳楼。

[七言绝句]
拨云寻蕨到层峰，荆棘林中有路通。
拈起一拳全杀活，漏篮无底贮春风。

[七言律诗]
君侯风谊薄云高，轸念征夫跋涉劳。
雅宴朝陪青玉案，余欢晚属念珠曹。
向来惊下曾参杼，此去谁分范叔袍。
斋合祈晴行有应，免教雪虐更风饕。

[七言律诗]
织女溪前贫主簿，仙娥峰下旧词臣。
久栖枳棘方思替，谩带貂蝉不是真。
六里青山云簇簇，一条丹水石嶙嶙。
秋来魂梦应相似，同是帝城东畔人。

[七言律诗]
知己知音同舍郎，如何咫尺阻清扬。
每恨蒹葭傍芳树，多惭新燕入华堂。
重花不隔陈蕃榻，修竹能深夫子墙。
唯有早朝趋凤合，朝时怜羽接鸳行。

[五言律诗]
年光竹里遍，春色杏间遥。
烟气笼青阁，流文荡画桥。
飞花随蝶舞，艳曲伴鸎娇。
今日陪欢豫，还疑陟紫霄。

[七言绝句]
蝶散莺啼尚数枝，日斜风定更离披。
看多记得伤心事，金谷楼前委地时。

[七言律诗]
当年不佩封侯印，后世谁寻堕泪碑。
定远将军岂夸勇，关南常侍最能诗。
故人不解传遗事，五岭犹能识信旗。
墓下寂寥无鼓角，秋风独向白杨悲。

[七言律诗]
津能充渴气充粮，家住三清玉帝乡。
金鼎炼来多外白，玉虚烹处彻中黄。
始知青帝离宫住，方信金精水府藏。
流俗要求玄妙理，参同契有两三行。

[七言律诗]
腊尽春生白帝城，俸钱虽薄胜躬耕。
眼前但恨亲朋少，身外元知得丧轻。
日映满窗松竹影，雪消并舍鸟乌声。
老来莫道风情减，忆向烟芜信马行。

[七言绝句]
休论斥卤与膏腴，豆藿连阡稻麦无。
举世纷纷宝鱼目，投人慎勿以明珠。

[五言律诗]
重云迷日月，异县失西东。
苦畏连天水，何须竟夕风。
微明分白鸟，摇落望青枫。
久客嗟留滞，吾生事事同。

[五言律诗]
东风归林园，云日叆春事。
静观化道伸，良感幽贞利。
烟芳生暮愁，晴思起新思。
有酒谁见同，恻恻夜亡寐。

[七言律诗]
半年再作华亭客，每喜轻帆得顺风。
白水涵秋千顷浄，清霜粲晓万山空。
𫏐时放浪如尘外，忆昨经过似梦中。
浊酒三杯眠未熟，不能平处枕边鸿。

[七言绝句]
鸣鸠语燕近清明，柳絮风轻秧水平。
一带春流多断岸，尽缘倒树当桥行。

[五言律诗]
有客才相识，乖离又许时。
不愁蓬转远，独恨盖倾迟。
卑薄江南地，青冥岁晚期。
宦游妨意气，直恐负君诗。

[五言律诗]
山亭在山背，不见山巍巍。
但见四面风，辐凑朝宗之。
深藏固甚智，自牧甘处卑。
一谦受四益，是以能不危。

[七言绝句]
纵横忧患满人间，颇怪先生日日闲。
昨夜清风眠北牖，朝来爽气在西山。

[七言绝句]
金柅亭边柳拂城，春风系马酒家吟。
尘埃满面无人识，却得黄鹂作赏音。

[七言律诗]
邂逅都城一笑休，却来万里共羁游。
关河地迥仍分首，桃李春深已放舟。
诗卷长留开倦目，酒杯尽嚼豁离忧。
追风健笔兼豪气，期子蓬山更上头。

[五言律诗]
岁暮不惜别，君行是宦游。
江西多野水，湖上正高秋。
旧友曾过处，新题必共留。
官闲可寻访，竹径最深幽。

[五言律诗]
失意成逋客，终年独掩扉。
无机狎鸥惯，多病见人稀。
流水知行药，孤云伴采薇。
空斋莫闲笑，心事与时违。

[七言绝句]
发已凋零齿已疏，忍饥白首卧蜗庐。
风声忽轹蓬窗过，夜半呼灯起读书。

[七言律诗]
万里聊供远眼开，檐前不尽水声哀。
朝云尚拂阳台去，羽猎曾围梦泽来。
解带欲留长日坐，倾壶难饮故人杯。
邅穷万里飘萍内，到此登临更几回。

[七言律诗]
老身如坐白云山，人日登高我自闲。
莫道此心无乐事，未知何日有愁颜。
月将寒影投书幌，菊遣秋香过竹关。
悔不醉时篱下卧，和花和蘂一时攀。

[七言绝句]
周田且谓曾占易，商野何尝识梦书。
假使二君无感召，不成终老在樵渔。

[五言律诗]
遶岳复沿湘，衡阳又耒阳。
不堪思北客，从此入南荒。
旦夕多猨狖，淹留少雪霜。
因经杜公墓，惆怅学文章。

[七言绝句]
客中时序又怱怱，孤坐初春小雨中。
弄水攀松去年事，令人忆杀洞霄宫。

[七言绝句]
道在目前无变易，只缘体悉有亲疎。
黄梅夜半传衣钵，七百人中一老卢。

[五言律诗]
香刹隠霞标，斋房见落潮。
归思海众绕，来应辅臣招。
倚策吟云合，乘杯咒浪销。
曹溪久得法，游戏自逍遥。

[七言律诗]
先生英气欲横秋，唾手功名岂待求。
共指层霄看展翼，谁知平地亦沉舟。
箦中宰相宁嫌辱，胯下将军未足羞。
有志会须腾踏去，莫将富贵羡王侯。

[七言绝句]
清晓溟蒙雨气浓，出关晴色便葱茏。
层云特为诗人喜，添起山头四五峰。

[五言律诗]
久矣安岑寂，山栖恨不深。
谩将门自掩，那有客相寻。
炙背迎朝景，加趺度夕阴。
感君传秀句，把卷独呻吟。

[五言律诗]
往事付杯酒，残生余幅巾。
更须占大衍，久已玩同人。
犒少佣奴懒，迎迟过客嗔。
悔曾迷宦海，素不媚钱神。

[七言绝句]
小桃无主自开花，烟草茫茫带晓鸦。
几处败垣围故井，乡来一一是人家。

[七言绝句]
小毬场近曲池头，宣唤勋臣试打毬。
先向画楼排御幄，管弦声动立浮油。

[七言绝句]
杀傅囚师不敢言，奸人致意遂昏昏。
明经洁行人如梦，莫把优游议孝元。

[五言律诗]
献纳高门地，君王识履声。
闽山歌惠政，蜀道憺威名。
逝矣嗟天命，谁欤总国成。
弟兄无六十，殄瘁亦堪惊。

[七言绝句]
久眠褐被为居士，忽挂绯袍作使君。
身出草堂心不出，庐山未要勒移文。

[七言律诗]
儿童剧戏甬东天，小别侵寻二十年。
海岸楼台青嶂外，人家箫鼓白鸥边。
哀容愁问州民事，胜槩欣逢太守贤。
为我剩题潇洒句，遥闻凤诏待诗仙。

[七言绝句]
云披雾卷仰昭回，试望翻经古石台。
应有秋香生桂树，吹风肯傍暮船来。

[七言绝句]
借来聊尔了门头，得用随宜即便休。
象骨岩前弄蛇手，儿时做处老知羞。

[七言绝句]
见事迟来五十年，何须投老念艰难。
暖衣饱食无过此，谁是鲇鱼上竹竿。

[五言律诗]
置屋苍崖上，骑鲸碧海中。
筑闲樵径雨，门掩钓船风。
蚁穴封千户，蜗庐鬬两雄。
区区真可笑，天地一尘中。

[七言绝句]
主人晚入皇城宿，问客裴回何所须。
池月幸闲无用处，今宵能借客游无。

[五言绝句]
云卧不禁冷，误把岩扃触。
翻动若木枝，红光被空曲。

[五言绝句]
慈悲方便事，触处有工夫。
应变随声色，团团盘走珠。

[五言律诗]
行尽崎岖路，惊从汗漫游。
青天豁眼快，碧海醒心秋。
便欲寻河汉，因之犯斗牛。
九霄身自致，何必遇浮丘。

[五言律诗]
将漕烦明府，东游慰越吟。
斲冰虽楚水，乘兴即山阴。
去去陶嘉月，悠悠见子衿。
因君倚城关，送目乱愁心。

[七言绝句]
浪走长年百念灰，不知春信海邉来。
新诗唤起逃愁梦，病眼花前得暂开。

[五言律诗]
门巷清如水，情怀淡似秋。
诗吟唐近体，谈慕晋高流。
托命须长镵，浮家只小舟。
江南烟雨岸，何处不堪留。

[七言律诗]
乘兴驱车偶一来，旋呼江老旧游陪。
惊风送雨寒初动，举酒浮蛆拨不开。
骐骥鞴时闻内宿，琵琶弹急怨虚催。
按篱带去令传样，自此逢欢未便回。

[五言律诗]
小房藏曲折，客至不譍门。
种竹无多地，分兰却数盆。
禅心初默契，道学更深论。
世路悲流浪，因君一反源。

[七言绝句]
淫奔何暇择莸薰，牛马相传谶已云。
可怪奸遗牛姓种，也来相继马为君。

[五言律诗]
亭榭八九所，一筇随往还。
四桥朱槛外，三径绿阴间。
凿浅通流水，凭高见远山。
琴堂判风月，一笑得双鬟。

[五言绝句]
百花头上开，冰雪寒中见。
霜月定相知，先识春风面。

[七言律诗]
雁塔新题墨未干，去年灯火向秋阑。
趣看天禄青藜杖，怕著王孙紫绮冠。
好在三山寻浩渺，何如一纸问平安。
觚棱放月无人到，玉糁初成许共餐。

[五言律诗]
自入孤山咏，梅花最识诗。
喜逢吟苦友，共此岁寒期。
曙色雪初霁，暗香春未知。
前村风景别，祇是爱茅茨。

[七言律诗]
百花洲外六花寒，使幕凌晨把酒看。
舞袂回风人鬭丽，醉山颓玉客留欢。
斜霏北渚离鸿下，密洒东风宝骑攒。
犹念平台旧朋侣，远将清句代幽兰。

[七言绝句]
张公吃酒李公醉，自古人言信有之。
陈亚今年新及第，满城人贺李衙推。

[七言绝句]
顾我每为惊座客，如君真是谪仙人。
相逢不作寻常语，一笑同酬惨澹春。

[七言绝句]
朝辞湘楚暮山东，今在蓬莱第几峰。
可笑时人空扰扰，武昌山下问骡踪。

[七言律诗]
老懒尤于笔砚疎，难陪骑省赋闲居。
去周柱下谁为史，传邺侯家尚有书。
台馈不烦公粟肉，户租难办客车鱼。
侧旁万一邻堪买，便拟诛茅近太初。

[七言律诗]
箯舆十里见青崭，行尽松阴得翠岩。
万壑声中清磬出，一峰高处白云缄。
茶新煮鼎作鱼沫，僧有可人能麈谈。
自觉灵山缘境熟，佛禅重问后三三。

[七言绝句]
生日元同小赵公，里闾相接往还通。
怪公日夜归心切，欲寄此生丹灶中。

[五言律诗]
自得中峰住，深林亦闭关。
经秋无客到，入夜有僧还。
暗涧泉声小，荒村树影闲。
高窗不可望，星月满空山。

[七言律诗]
龙尾道南初见子，烱如玉笋出瑶林。
别来东海记三浅，歌罢武溪同一深。
后五日看真得力，前三语且更留心。
平生著手枯桐上，会有人能识此音。

[五言律诗]
隔林看日落，出户对天行。
久乱人情变，长贫心事明。
虹拖城郭势，河泻甲兵声。
谁似秋来水，能于浊世清。

[五言律诗]
嵌崖双合处，罅石隠龙形。
鳞甲从人看，莓苔自旧青。
两漥唯一滴，尽日不盈瓶。
饮此清甘极，全令尘思醒。

[七言绝句]
他日照眼临江边，梅花两株一何鲜。
真成白雪相期得，埋没清香人所怜。

[七言律诗]
顾借微官无一分，强能从俗亦徒纷。
他乡骤喜逢诗伯，故里浑疑对竹君。
莫为饥寒常道路，要留精力事耕耘。
如君少壮端宜勉，老我衰摧直漫勤。

[七言绝句]
织组文缯载旧仪，晨朝丹扆奉天慈。
六斋清素来多福，岁岁今辰侍宴私。

[七言绝句]
一罇岁酒且留欢，三峡黔江去路难。
志士感恩无远近，异时应戴惠文冠。

[七言律诗]
解印逾旬君已知，新诗相寄重相违。
由来从宦无期定，不得同时受代归。
揽辔益嗟贤谊远，异乡况是故人稀。
宜春台外空回首，独整区区倦翼飞。

[五言律诗]
南国多佳人，莫若大堤女。
玉床翠羽帐，宝袜莲花炬。
魂处自目成，色授开心许。
迢迢不可见，日暮空愁予。

[七言律诗]
桃李粗疎合负荆，岁寒标格许谁并。
花中有道须称最，天下无香可鬭清。
倚竹向人如少诉，临流窥影更多情。
何当唤取湘累起，伴我空山茹落英。

[七言绝句]
日满东窗照被堆，宿汤犹自暖如煨。
尺三汗脚君休笑，曾踏𫖇霜待漏来。

[七言绝句]
三载藤江守药炉，身轻那复羡飞凫。
琼山万里乘风便，始觉惊涛异坦途。

[七言律诗]
愁云怒风相追逐，青山灭没沧江覆。
少留灯火就空床，更听波涛围野屋。
忆昨踏雪度长安，夜宿木瘤还苦寒。
谁云当春便妍暖，十日九八阴漫漫。

[七言律诗]
頼得春巢燕未归，高簷终日雨衰衰。
细笼芳草踏青后，欲打梨花寒食时。
美景已嗟空过尽，名园犹许悮相随。
锦鞍切莫九衢去，拍拍一如鹅鸭池。

[七言绝句]
晓瘴万重烟漠漠，舂台四顾俗熙熙。
天钟秀气魁文陛，池涌仙源接武夷。

[七言律诗]
东风吹面酒楹樽，腊后一番梅柳新。
残雪作寒山向晚，横烟不动野浮春。
地留京洛豪华气，川带秦韩战伐尘。
今古悠悠君莫问，祇应沉醉是天真。

[五言律诗]
陨叶鸟不顾，枯茎虫莫吟。
野荒田已获，江暗夕多阴。
夜语闻山雨，无眠听楚砧。
敝裘还补绽，披拂动归心。

[七言律诗]
持杯睥睨不逾时，一派寒声落翠微。
蛟室倒翻珠乱跃，琼田耕破玉纷飞。
壮怀摇动频扶槛，溅沫飘零欲湿衣。
绕磵更须林荫密，呼尊重约扣岩扉。

[七言律诗]
帘垂永日小亭幽，时节惊人特地愁。
万井笙箫怀帝阙，一簷风雨寄他州。
青藜定遣相辉映，绿蚁何妨共拍浮。
不料篷窗今夜月，一时分付与高楼。

[七言律诗]
一代名流世许谁，独公皎皎著明晖。
少摅妙蕴聊持橐，欲振孤风便拂衣。
愧我仰高乖晤对，羡君请益探玄微。
今朝刮眼看遗墨，更觉平生万事非。

[七言绝句]
有酒如淮肉如坻，何如麦饭滑流匙。
但看此物丰登日，即是侬家快活时。

[七言律诗]
斗大山庵历几春，茂林丰草绿初匀。
青山缭绕犹列戟，玉涧萦回似曳绅。
新竹羽成雏凤尾，古松鳞长老龙身。
吾年已迈嗟无用，表道泷冈尚欠人。

[七言律诗]
百岁光阴一转蓬，晚年不与少年同。
事因错处人方省，诗到穷时句始工。
献赋未逢杨得意，怜才难遇杜司空。
有时追忆升平事，犹道繁华是梦中。

[七言律诗]
螭坳执笔侍清光，天阁峨峨耸百常。
便合挥毫演纶綍，何劳琢句鬭琳琅。
峰峦对户千重碧，𫁂䅉连云六月凉。
鳯阁鸾台有虚位，未容诸葛卧南阳。

[七言律诗]
我观李侯作胡马，置我敕勒阴山下。
惊沙随马欲暗天，千里绝足略眼跨。
自当初驾沙苑丞，岂复更数将军霸。
李侯今病发右臂，此图笔妙今无价。

[五言律诗]
常时华室静，笑语度更筹。
恍惚人事改，冥漠委荒丘。
阳原叹薤露，阴壑悼藏舟。
清夜妆台月，空想画眉愁。

[五言律诗]
雅意待蟾光，烦襟期爽快。
无云点太清，远贤周色界。
天光浄琉璃，露下真沆瀣。
勤渠谂后人，宜葺不宜坏。

[七言绝句]
骝马新跨白玉鞍，战罢沙场月色寒。
城头铁鼓声犹震，匣里金刀血未干。

[七言绝句]
为母辞金义且仁，却甘为盗忍轻生。
若非有姊扬风烈，千古谁知壮士名。

[七言律诗]
紫绶绯裳印佩金，我于数子总无情。
傍人门户传书客，投老田园识字氓。
世变委怀无逆顺，事机到手即功名。
子房收敛英雄迹，谁说神仙在谷城。

[七言律诗]
千重二华见皇州，望尽凝岚即此楼。
细雨不藏秦树色，夕阳空照渭河流。
后车宁见前车覆，今日难忘昨日忧。
扰扰尘中犹未已，可能疏傅独能休。

[七言律诗]
会稽四面是湖山，亭在湖山胜绝间。
栏槛旋移芳草种，襟怀长伴白云闲。
乍登顿觉诗毫健，纵赏惟忧酒量悭。
更是人生最荣处，彩云朝暮奉慈颜。

[七言律诗]
百草千花巧趁春，曲栏幽径总铺陈。
舞腰尽欲看回雪，诗匠谁当断斵轮。
难把星波浑作事，须知簧语有非真。
何如玉镫归来晚，红袖争扶入锦茵。

[七言律诗]
万山深处远轮蹄，古寺雍熙诏赐题。
坐望竺乾诸佛近，徙凭菌阁十方低。
灵岩频见玄猿度，琪树应招白鹤栖。
不觉胜游天已晚，一痕新月印前溪。

[七言律诗]
沄沄清洛转山隈，渺渺东流不复回。
轻鸟竟随青嶂去，乱波争泛夕阳来。
偶惊舟楫乡心起，乍脱尘埃病眼开。
疑是盱眙郭门外，月明帆席过清淮。

[七言律诗]
此身江海寄天游，一落红尘不易收。
未许相如还蜀道，空教何逊在扬州。
又惊白酒催黄菊，尚喜朱颜映黑头。
火急著书千古事，虞卿应未厌穷愁。

[七言绝句]
山半炎泉涌不停，阴阳为炭自熏蒸。
天公不许杨妃见，留待年年浴众僧。

[五言律诗]
幽趣无人会，闲中见物天。
绿虚甘露结，红皱水晶圆。
倒孕潜资化，成行出暮膻。
寰中无巨细，动静各随缘。

[七言律诗]
蜜脾香满青春暮，寂寂空山闻杜宇。
啼红泣绿怨东风，锦城旧恨怀千古。
可堪肠断对樽前，雄圗未遂愁无边。
赖有投壶劝我饮，起舞从教落醉船。

[七言律诗]
天涯秋晚见孤芳，华发萧骚易感伤。
对酒未尝忘北海，因诗惟恐瘦东阳。
古心翻得风霜白，冷艳宁随草木黄。
惟屈可餐陶可采，蝶蜂争得识寒香。

[七言律诗]
门横大溪溪净碧，人不捕鱼鱼稳潜。
哀猿长啸雾垂地，饥虎一声风动帘。
金仙像古苔藓剥，铁磬夜敲规矩严。
道师达性傲时辈，不信书生来养恬。

[七言绝句]
解缚华堂一座倾，忍堪支解见姜橙。
东归却为鲈鱼鲙，未敢知言许季鹰。

[五言律诗]
片玉一尘轻，粒粟山丘重。
唐虞贵民食，秪是勤播种。
前圣后圣同，今人古人共。
一岁如苦饥，金玉何所用。

[七言绝句]
见有阑干便舣航，不知炎日熬沙场。
多应高枕归篷下，梦到此亭都是凉。

[七言律诗]
一辞云陛五周年，琐闼销符宠再迁。
时誉敢希吴陆俊，归心偏识汉疏贤。
蜗头狼籍争锋地，鸿影徘徊避弋天。
命驾不须频见约，颍滨嵩麓有私田。

[五言律诗]
早遂山林志，于今一代豪。
平生唯质实，四海仰孤高。
久欲问奇字，先令饷浊醪。
相望廿里近，可笑自尘劳。

[七言律诗]
不枉金闺贮一贤，唱名重见冕旒前。
省闱见说第三赋，选调犹迟十八年。
据实语人南峤事，无多行李浙江船。
壶山群彦官今紧，直谅如今合茹连。

[七言绝句]
𫛛鹊雪残笼霁景，䴔䴖波暖飏纹漪。
宫中不用催行乐，草木群生各自熙。

[七言绝句]
粉里归来十二春，怜师心依我心淳。
他时行满重相见，兜率天上第几人。

[七言绝句]
万里萧条酒一杯，梦魂犹自度邛郲。
可怜龙鹤山中菜，不伴峨眉栮脯来。

[五言律诗]
年来困犇走，事与素心违。
岁晏草木肃，天高鸿鴈微。
故人天外别，尺素眼中稀。
问我还乡旆，春风当与归。

[七言绝句]
刘向拳拳老更忠，外家恩泽尽侯封。
分明社稷苍生计，只在平居畎亩中。

[五言律诗]
禁户千通鼓，天街万点灯。
怀君莹如玉，驱马不嫌冰。
乐事看流俗，狂游记旧朋。
回思真梦幻，不待访林僧。

[五言律诗]
时同事弗同，穷节厉阴风。
我役流沙外，君朝紫禁中。
从容非所羡，辛苦竟何功。
但示酬恩路，浮生任转蓬。

[七言律诗]
浮云飘忽竟多姿，苍狗须臾化白衣。
对客莫思扪虱语，乘风且共跨鲸归。
岩岩清壁三千仞，鬰鬰寒松四十围。
君看时光易流转，新霜高叶又朝稀。

[五言律诗]
身如桐半死，天尚罚枯株。
昔作红颜子，今为碧眼胡。
迷蒙银海眩，欹侧玉山扶。
惜尚名书画，缄縢可谓愚。

[五言律诗]
身将刘令隐，经共谢公翻。
有此宗师在，应知我法存。
问心常寂乐，为别岂伤魂。
独访华泉去，秋风入雁门。

[七言律诗]
竹杖芒鞋度断冈，崎岖小迳遶寒塘。
野梅照水初含白，山菊支霜未委黄。
对景每番成感慨，把杯几度放疎狂。
此生但只安吾分，无辱无荣寿且康。

[七言绝句]
院落韶光归柳色，郊原耕信到菖芽。
望春台下□□软，不见游龙有外家。

[五言律诗]
高视终南秀，西风度阁凉。
一生同隙影，几处好山光。
暮鸟投嬴木，寒钟送夕阳。
因居话心地，川冥宿僧房。

[五言律诗]
南国冰霜晚，年华已暗归。
闲招别馆客，远念故山薇。
野艇虚还触，笼禽倦更飞。
忘言亦何事，酣赏步清辉。

[七言绝句]
意匠潜符造物工，笑谈花坞出榛丛。
风条日萼随时看，须信春藏指掌中。

[五言律诗]
神仙岂无路，试访武陵客。
天河尚可到，归验支机石。
世人耳目隘，露槿那知夕。
同趋桃李蹊，肯践商颜迹。

[五言绝句]
倦听花卿曲，狂歌侠士行。
年华与心事，醉里自分明。

[五言绝句]
潮来舴艋正，潮去舴艋欹。
士生那无学，学则气习移。

[七言绝句]
此君面目甚分明，曲曲斜斜是几茎。
但得一回亲见后，不随风雨听虚声。

[五言律诗]
君赴莲池戍，离愁正值秋。
持觞送南浦，鸣橹下东瓯。
才俊推乌幕，风流访谢楼。
欲穷奇绝处，须上鴈山头。

[七言律诗]
衲帽麻衣君勿轻，有如华衮贵难名。
人须自力方能立，事若无诚断不成。
倚物蔓条终嫩脆，冒霜寒柏始坚贞。
男儿一副黄金骨，莫学伊阿浪死生。

[七言律诗]
钓璜大老旧家声，崧岳储精甫再生。
乐道有心安畎亩，逢时无计避功名。
已扶皦日归黄道，欲养丹砂隐赤城。
十里梅花千个竹，北窗高卧有余清。

[七言绝句]
骥𫘧双驰挽六钧，一枝花蘂委红尘。
相辉楼下空排马，徒见宁王奉太真。

[七言律诗]
朝论国计暮论兵，余力犹随凤藻生。
语继盘盂抛俗格，气兼河岳带商声。
闲寻绮思千花丽，静想高吟六义清。
天柄已持尧典在，更堪回首问缘情。

[七言绝句]
小园烟草接邻家，桑柘阴阴一径斜。
卧读陶诗未终卷，又乘微雨去锄瓜。

[五言律诗]
溪浅寒光合，山横夜气深。
拥炉诗触拨，举白醉侵寻。
话久销尘虑，情忘见道心。
断霞明别渚，霏雾锁遥岑。

[七言律诗]
秋烟漠漠与蒙蒙，不卷征帆任晚风。
百口寄安沧海上，一身逃难绿林中。
来时楚岸杨花白，去日隋堤蓼穗红。
却到故园翻似客，归心迢递秣陵东。

[七言绝句]
恁么不得总不得，脱却布衫赤骨律。
劈头一搭忽翻身，便见口开并眼白。

[七言绝句]
泉石淙淙泻百寻，群峰环翠起春林。
危巅召雨云先作，不失苍生望岁心。

[七言律诗]
公余不惮陟崔嵬，三到谢公池上来。
下视众山俱培𪣻，俯窥尘世尽氛埃。
松生清籁醒人耳，花褪残红堕酒杯。
喜与诸君同胜赏，莫辞一醉少徘徊。

[七言律诗]
十五年来笔砚功，秪今犹在苦贫中。
三秋客路湖光外，万里乡关楚邑东。
鸟迳杖藜山翳雨，猿林欹枕树摇风。
朱门处处若相似，此命到头通不通。

[五言律诗]
湖外谁相识，思归日日频。
遍寻新住客，少见故乡人。
失计空知命，劳生耻为身。
惟看洞庭树，即是旧山春。

[五言律诗]
伯姑无恙时，令我与子友。
周旋以至今，各是遗种叟。
文字种声名，于身亦何有。
还书问两弟，是事君识否。

[七言绝句]
波翻雪浪养云涛，亭压兰江意气高。
楚国兴亡何处问，佩兰人去有离骚。

[七言绝句]
珍重知音审五声，也从纸上得张程。
设科久矣何曾见，想像双瞳万古惊。

[七言律诗]
修竹凌寒剑戟攒，何如绮绣媚千般。
炉薰锦帐朝衣夹，花颤金钗舞袖禅。
少态山茶空艳艳，多姿梅蕊恨栾栾。
西清垂意君知否，应记青绫握旧兰。

[七言律诗]
路入灵源洞壑深，侧攀岩磴度嵚崟。
凭陵万里烟尘外，虚豁一生江海心。
鸡溆风涛长荡薄，鴈湖岛屿半浮沉。
兹游不减骑鲸背，莫为天涯叹滞淫。

[七言律诗]
政是清和四月天，马头无数好山川。
千花果熟黄鶑树，百谷秧深白鹭田。
汉传风霜驱使节，越溪冰玉劈吟牋。
四州士友相吟送，应羡风标似谪仙。

[五言绝句]
村舍随山远，沙寮傍岸还。
轻烟鱼复浦，残雪手巾山。

[五言绝句]
举头山围天，濯足树映潭。
山中记今日，四士集空岩。

[七言绝句]
近岁颛门不读书，右文搜拔广该儒。
立言不朽非吾任，贪叩玄门隐者庐。

[五言律诗]
首建司空府，前临魏阙门。
特留黄发老，对直紫微垣。
故事传台阁，清风遗子孙。
四方桃李满，不待史官言。

[七言绝句]
咫尺楼台是上方，问师何事此中藏。
解頥谓我随缘好，不欠中庭一炷香。

[五言律诗]
汩汩复汩汩，著鞭鸡一号。
老身缘底急，长路只徒劳。
石乱春谿恶，山深晓月高。
村沽得微醉，犹足张余豪。

[七言律诗]
诸老鸣靴日上朝，有人幽处厌喧嚣。
江乡十月稻成熟，茅屋一灯山寂寥。
天不与生犀插脑，人今能几宝围腰。
从吾所好宁相误，洙泗坛荒有玉条。

[七言绝句]
清溪欲下影先翻，只鹭还将双鹭看。
绿玉胫长聊试浅，素琼裳冷不禁寒。

[七言绝句]
春风盎盎杯中酒，流水潺潺膝上琴。
个里有人真得趣，槐安一梦莫关心。

[七言律诗]
伯鸾翠构元临市，靖节幽居最近朝。
事过自余安水石，客忙何至走渔樵。
价高少室仍休问，径捷终南更易招。
岭上有云如可寄，肯将台鼎换箪瓢。

[五言绝句]
山灵亦自喜，尊者乃吾师。
得与鹫岭并，不作虎头痴。

[七言绝句]
上人梦里营诗思，比似看经僧更忙。
包山寺里秋晴后，霜未浓时橘正香。

[五言律诗]
中台双挈橐，重镇四分符。
井地观佳政，林蛮铄异图。
犁添长乐犊，鞭截豫章蒲。
处处甘棠泪，黄童白叟俱。

[七言绝句]
片帆飞去若轻鸿，一霎春潮过浙东。
王谢江山久萧索，子真今为起清风。

[五言律诗]
苦楝风方作，桃花水未生。
逢村宜早住，趁路莫宵行。
且止青春酒，频添碧涧羹。
槐根并马骨，切勿厌官清。

[五言律诗]
处己心虽白，逢君眼更青。
独来还得侣，相照即忘形。
用意谁无累，开襟自有灵。
递年何所乐，终日醉遗经。

[五言律诗]
雅得莵裘地，清宜隐者心。
绿葵才有甲，青桂渐成阴。
独曳山筇往，无劳车驾寻。
湛然常寂处，水月一庵深。

[七言绝句]
将军身是五行精，日日燕山望石城。
待得功成身又退，空将心腹为苍生。

[五言绝句]
朝从双扉出，莫从双扉还。
狂风吹山花，落我衣袖间。

[七言律诗]
终朝流汗浃衣褠，怅望何时枕簟秋。
作雨未成徒益热，举杯不醉更添愁。
悲歌易水轻燕侠，对泣新亭笑楚囚。
别有生涯君会否，烟波无际弄孤舟。

[七言绝句]
一喝当头雷电奔，人闻说亦暗消魂。
看来何止聋三日，直到如今海岳昏。

[五言律诗]
山色扫石黛，江流涨曲尘。
春晴不终日，老病动经旬。
竹密有啼鸟，村深多醉人。
东阡与南陌，处处寄闲身。

[七言绝句]
门迳斜斜草色深，伤春蝴蝶亦伤心。
野花落尽无人见，空有黄鹂啭绿阴。

[七言绝句]
译案多年润法音，性根虽钝信根深。
无明不起冤亲等，应有龙天证此心。

[七言律诗]
秋香烈烈锁房栊，龙麝腥膻不易同。
清素月中留夜魄，芬芳林下有家风。
记惟密雪开梅萼，忆过疏篱采菊丛。
独有平泉旧诗句，浪夸金粟竟非工。

[七言绝句]
红香吹尽绿阴垂，恰似当年锡宴时。
今日玉津楼下过，午声依旧啭黄鹂。

[七言绝句]
同心实步叩南泉，云节空岩廓杳然。
一室清风千古意，自非声色问玄玄。

[七言律诗]
云端峣阙下呼鞭，彩树遥分坐狄前。
山戏百层平乐地，佛轮千影瑞陁天。
祥风入助银花丽，宝月来供雉扇圆。
献岁承平多乐事，击靴谁美唱唐年。

[五言律诗]
怕与亲朋别，那堪送子行。
天威难俟驾，秋暑勿贪程。
若见知名士，为言不慧兄。
孤危托君相，耕钓毕残生。

[五言律诗]
南北行已久，怜君知苦辛。
万家同草木，三载得阳春。
东道听游子，夷门歌主人。
空持语相送，应怪不沾巾。

[七言律诗]
天涯一见便绸缪，二十年间诧两优。
不以声名夸众隽，欲将文行辈前修。
怀章趁酌椒觞寿，分幙还寻璧水游。
蜀客念归归路梗，卜邻傥许傍丹丘。

[五言律诗]
拜命辞南国，携孥客上京。
尘沙惊老眼，江海梦归程。
酾酒谁思我，看云赖有兄。
遥知倚栏啸，天阔暮潮平。

[七言律诗]
若为南国春还至，争向东楼日又长。
白片落梅浮涧水，黄梢新柳出城墙。
闲拈蕉叶题诗咏，闷取藤枝引酒尝。
乐事渐无身渐老，从今始拟负风光。

[七言绝句]
流水洞门三数里，落花松迳几千年。
山南蜀国新开路，洞下秦人旧种田。

[七言律诗]
乾坤身世一蘧庐，南北东西总可居。
此去三年韩博士，向来四壁马相如。
移文早遣仆征米，欹枕夜听儿读书。
驾驷乘骢非我事，不如醉兀小肩舆。

[五言律诗]
金鸾乱旧直，鹤驾脱尘氛。
真隠虽高世，嘉谋亦相君。
石坛移晓月，丹灶覆寒云。
瑟瑟松风在，时人自不闻。

[五言律诗]
直道多不容，枉道夫岂可。
直道诚忤人，枉道还丧我。
如君直有余，为计亦多左。
而我枉未能，若为逃𫐘轲。

[七言绝句]
未能免俗强随缘，聊挂灯毬记上元。
席上虽无罗绮绕，游人来往亦喧喧。

[七言绝句]
浅深红穗遶汀洲，笑舞西风体力柔。
雅意陂塘非玩物，令人却忆蓼花游。

[七言绝句]
全闽形势数临汀，赣岭连疆似井陉。
江汇里渊锁地脉，山横华盖应天星。

[七言律诗]
得米还求涧底薪，始知天地有穷人。
年开八秩宁赊死，官及三儿不救贫。
药尽无如医偃蹇，囊空那办酒逡巡。
柳条萱草添愁思，不似寻常见早春。

[七言律诗]
功名早岁立艰难，今日堪销费百般。
婢仆出来皆会乐，儿童生下便为官。
实封万户方应足，密赐千金旋已残。
辍坐棠间惭豹略，莫嫌拘束动嗟叹。

[五言律诗]
昔在元祐初，重选馆阁才。
时我高王父，实与数子偕。
黄门任言事，荐口曾为开。
有孙不能振，白发自兴哀。

[七言绝句]
朝来喜气溢层霄，侧听封人共祝尧。
密雪正应歌九扈，疾雷先已破三苗。

[七言律诗]
桑柘枝空叶作堆，斜阳更著角声催。
云归玉笥茫茫去，水下兰亭曲曲来。
稻垄受犂寒欲遍，渔船入市晚争回。
貂裘破弊霜风冷，愁对青灯拨瓮醅。

[七言律诗]
自怜玉钵双峰信，来访牛头懒比丘。
山色深浓过夜半，月华清亮近中秋。
已欣境胜如龙阜，更觉庵幽占凤头。
梦幻此身犹且在，杖藜投老得追游。

[五言绝句]
日永坤宁殿，时将万卷看。
从容聊洒翰，宝扇舞龙鸾。

[七言绝句]
古杉翠𣐕几千章，势压穹岩九暑凉。
匠石它年选隆栋，万牛回首立明堂。

[七言律诗]
国士还须为国忧，肯同儿女作身谋。
存无补世亡无异，生不惊人死不休。
秦鹿须还屠狗逐，楚猴犹为烂羊羞。
如今若论西都事，却与中唐风马牛。

[五言律诗]
照影澜飞碧，临深雨过凉。
夜横千櫂月，冷浸一溪堂。
鱼跃翻寒藻，鸥闲戏夕阳。
百年数行客，几度落危樯。

[五言律诗]
海曲荒凉地，吟边蹭蹬身。
时危法当隠，年老惯居贫。
俗客苦恋坐，小孙痴弄人。
等闲成一笑，不觉把杯频。

[七言绝句]
尖翅名呼是土蜂，紫黄色者实难逢。
这般色样如君得，不比常虫是毒虫。

[五言律诗]
初夏佳风日，颓然坐北斋。
百年从落魄，万事忌安排。
乡俗能尊老，君恩许赐骸。
饥寒虽未免，何足系吾怀。

[七言律诗]
东吴佳气久氤氲，果见雄才出海滨。
屡试干将羌破胆，忽摧梁木士沾巾。
人间梦断黄粱熟，天上楼成白玉新。
零落山丘今古事，情钟我辈谩伤神。

[七言绝句]
龙门不见鬓垂丝，莫唱平山杨柳辞。
纵使前声君忍听，后声恼杀木肠儿。

[七言绝句]
山人昔与云俱出，俗驾今随水不回。
頼我胸中有佳处，一樽时对画图开。

[七言律诗]
杜宇声中老病心，此心无计驻光阴。
西园雨过好花尽，南陌人稀芳草深。
喧梦却嫌莺语老，伴吟惟怕月轮沈。
明年才候东风至，结驷期君预去寻。

[五言绝句]
寻芳愁路尽，山寺始花开。
独上高楼望，伤春不易裁。

[五言律诗]
猗猗元自直，落落不须扶。
密节风吹展，清阴月共铺。
丛长傲霜雪，根瘦耻泥涂。
更种愁无地，应须剪碧芦。

[五言律诗]
积潦行车绝，高舂闭户眠。
萧条黄叶下，冷落菊花前。
废卷怜佳节，衔杯想少年。
君来慰愁坐，厩马疾于烟。

[七言绝句]
红旗白羽尚纷纷，渭北洮河十万军。
历览山川穷胜负，朝廷肯弃奉春君。

[五言律诗]
若无败人意，何适非好怀。
飞轮了无辙，为作明镜台。
有酒不共饮，定知何日开。
鱼鸟亦知意，门前日日来。

[五言律诗]
蜀都蕴奇气，古今生英儒。
歌童选何武，狗监献相如。
煌煌直金马，蔼蔼侍玉除。
归入芸香阁，无废五车书。

[七言绝句]
爱惜肯将同宝玉，喜欢应胜得王侯。
弄璋诗句多才思，愁杀无儿老邓攸。

[七言绝句]
我住莲华法界中，尘尘刹刹本来同。
旃檀一瓣聊兴供，吹满岩前万窍风。

[五言律诗]
铁锁银铛众，金科伏念频。
绝闻空狱奏，深愧片言人。
清颍黄公接，甘棠邵伯邻。
怀贤不能继，多辟岂由民。

[七言绝句]
稽峰倚云千仞高，澄湖倒影分秋毫。
当年逸赏有余意，徘徊不忍移轻舠。

[五言律诗]
今晨气候佳，万里来西风。
举头看浮云，已归天汉东。
野人还负暄，帝泽流无穷。
心随鸿雁飞，不离霄壤中。

[五言律诗]
昔闻惊节换，常抱异乡愁。
今听当命遂，方欢上国游。
吟才依树午，风已报庭秋。
并觉声声好，怀恩忽泪流。

[七言律诗]
青天荡荡高且虚，上有白日无根株。
流光暂出还入地，催我少年不须臾。
与君相逢不寂寞，衰老不复如今乐。
玉卮盛酒置君前，再拜愿君千万年。

[七言绝句]
两闲洒落无尘著，万象森罗触处逢。
此意要令儿辈觉，擎天一柱爱中峰。

[五言绝句]
素馨间末利，木犀和玉簪。
医来都屏去，头眩怕香侵。

[七言绝句]
听政勤劳抚万方，暂留行殿驻钱塘。
已将轮对规行事，更向龙床阅谏章。

[五言律诗]
秋水刷土骨，峭瘦如老石。
虚沙归岛屿，寒浪潄窍隙。
下过白鱼尾，上有苍獭迹。
平岗自相连，野箨鸣风栎。

[七言绝句]
自古悬崖深蔽日，此心圆镜本无尘。
会知明暗非关石，便是岩中得道人。

[七言绝句]
北乘羸马到燕然，此地何人复礼贤。
若问昭王无处所，黄金台上草连天。

[七言律诗]
江东使者行部归，信帆一只桨四枝。
昨夜水深泥三尺，系在谁家屋外篱。
我欲遣人问消息，个样船多人不识。
却有一事差可征，隔船听得哦诗声。

[五言律诗]
凿堤要水近，依竹任迳斜。
残叶时委地，晚笋犹穿沙。
不知人间世，况论空中花。
却思城市喧，阁阁鸣群蛙。

[七言律诗]
欲向淮南作胜游，如何却在雁来秋。
战曾采石连青海，恨不回龙到白沟。
山立金焦双砥柱，地分吴楚一江流。
凭君莫上新亭望，北面风烟只旧愁。

[五言律诗]
衣袽先九润，此日上瞿塘。
风月动官柳，旌旗开蜀疆。
诗坛凌李杜，政绩过龚黄。
追诏知非晚，肯令生智囊。

[七言律诗]
圣代勤民岂外轻，声名今已播边亭。
风摇铃阁终晨静，雨鏁棠阴满地青。
赐表殊功宜冕服，荣分从吏亦缇屏。
如公学问留闲郡，东壁何人应二星。

[七言绝句]
八十昂藏一老翁，得钱长是醉春风。
杏花村酒家家好，莫向桥边问牧童。

[五言律诗]
深山夜雪晴，坐忆晓山明。
读易罢三卷，弹琴当五更。
薜萝枯有影，嵓壑冻无声。
此夕一相望，君应知我诚。

[七言律诗]
要信人生各有缘，闲中富贵亦关天。
绿窗静对千梢竹，翠窦新疏一脉泉。
爱百衲琴常锁匣，买双钩帖不论钱。
个中得意君知否，不换金貂与玉蝉。

[七言律诗]
残蟾衰柳伴牢愁，把酒悲歌汴水秋。
契阔死生俱泪下，功名富贵此心休。
杀鸡为黍思前约，问舍求田媿本谋。
又向春风话离别，此生生计日悠悠。

[七言律诗]
寂寞衡门傍水开，放翁曳杖此徘徊。
林疏时见钓篷过，风急忽闻菱唱来。
讲罢绳床悬麈柄，斋余童子供茶杯。
解衣许我闲摩腹，又作幽窗梦一回。

[七言律诗]
水流花谢两无情，送尽东风过楚城。
胡蝶梦中家万里，子规枝上月三更。
故园书动经年绝，华发春唯满镜生。
自是不归归便得，五湖烟景有谁争。

[七言律诗]
小林幽径自春华，不似城头望处佳。
山色倚云千万里，蓬门穿水两三家。
声闻翠筿纷纷叶，香落寒梅细细花。
更上幽亭望南北，欲随幽鸟到天涯。

[五言律诗]
步入侵云岭，亭高路恰平。
池边幽树占，水底细沙明。
无友诗难咏，逢僧话转清。
此中真胜地，林寂鸟无声。

[七言律诗]
生来体弱不禁风，匹似苹花较小丰。
脑子𬪩薰众香国，江妃寒损水精宫。
银台金盏谈何俗，矾弟梅兄品未公。
寄语金华老仙伯，凌波仙子更凌空。

[七言绝句]
前途闻火整装回，又向新村值水灾。
纵道人生为客好，这般风味稍关怀。

[七言律诗]
汴水悠悠去不回，绿波垂柳眼初开。
日边无意事迎送，海畔有山归去来。
白却人头忙日月，缁飘山衲乱风埃。
此行若到忘情处，拂石猿声后夜哀。

[五言律诗]
曲岸呼舟疾，幽园蹑屐徐。
轩窗数椽屋，雨露四时蔬。
补堑新移竹，穿池待种鱼。
花间留客晚，数问酒何如。

[七言律诗]
疟鬼自与诗人谑，小儿狡狯弄炎凉。
蔬肥夜雨园丁逸，果熟秋风稚子忙。
枕臂闲思新药灶，扶头欲起候茶枪。
故园青桂华如水，归泛天风浩荡香。

[七言律诗]
四山犹被乱云封，卧听檐声洗病悰。
焦谷萌芽非尔力，晚花膏沐为谁容。
水田渺渺飞双鹭，晹谷徐徐起六龙。
莫道农家无供帐，扶疎遶屋绿阴浓。

[七言绝句]
西湖日日可寻芳，楼上凭栏意未忘。
斫取荷花三万朵，作他贫女嫁衣裳。

[五言律诗]
北阙休上书，南山归敝庐。
不才明主弃，多病故人疎。
白发催年老，青阳逼岁除。
永怀愁不寐，松月夜窗虚。

[七言律诗]
零落当轩两树桐，秋来相伴一衰翁。
寒枝向月空余影，陨叶知时不待风。
故国山川天黯淡，美人音信雁西东。
岁华节物俱寥落，满眼牢愁頼酒攻。

[七言律诗]
樯头语燕底匆匆，满幅蒲帆送客风。
合与仇谋从此逝，病兼贫至向来同。
纷纷时事愁眉上，咄咄人情醉眼中。
颇觉田园归去好，固应马首未渠东。

[七言绝句]
胸吞云梦欲八九，日诵古书常数千。
撑拄枯肠只堪睡，从君嘲我腹便便。

[七言绝句]
朝踏红尘暮宿云，往来车马漫纷纷。
猴溪桥下潺湲水，惟有峰头石耳闻。

[七言律诗]
武昌江口见江梅，紫蕚瑶芳取次开。
穷腊雪寒新霁后，满枝春色为谁来。
坐嗟陇首无人寄，莫使城楼有角哀。
犹喜东风慰岑寂，暗香时许度蒿莱。

[七言绝句]
每谒祠堂憇虎邱，山僧煮茗雪花浮。
陆泉便作曹溪会，引得清风话未休。

[五言绝句]
渚边新雁下，舟上独凄凉。
俱是南来客，怜君缀一行。

[七言律诗]
且喜同年满七旬，莫嫌衰病莫嫌贫。
已为海内有名客，又占世间长命人。
耳里声闻新将相，眼前失尽故交亲。
尊荣富寿难兼得，闲坐思量最要身。

[七言绝句]
右手持杯左不空，蟹螯已作雪蒙茸。
秋风莫起鲈鱼梦，未似先生阿堵中。

[七言绝句]
羊侃多应自古豪，解盘金矟置纤腰。
纵然此事教双得，不博溪田二顷苗。

[七言绝句]
细柳东风甲马营，秋千花下笑相迎。
舟中自有伤春客，暗数归家几日程。

[七言绝句]
阳关一曲灞桥春，垂绿阴中别恨新。
漫折青丝千万缕，多应绊不住行人。

[五言律诗]
杯渡已仙去，兹山余胜踪。
傍云开广殿，夹道荫长松。
幽洞秋含雾，清溪冷浸峰。
老僧如宿昔，一笑喜相逢。

[七言绝句]
一窦险若到平处，裂壁忽见天共明。
水深不敢投石响，潭中惟恐神龙惊。

[七言绝句]
初春欲暖未全暖，小雨妨晴还得晴。
多谢东风旧相识，少年乐事已寒盟。

[七言绝句]
殿庭亲策擢群才，杂遝英贤入彀来。
俊敏各求先御览，禹门春浪鼓风雷。

[七言律诗]
昭陵持橐从游人，更见熙宁第四春。
宝称中开移玉座，华灯错出映朱尘。
辇前时看新歌舞，仗外还如旧徼巡。
投老逢时追往事，却含愁思度天津。

[七言绝句]
芒鞋竹杖寻梅去，只有香来未见花。
村北村南行欲徧，数株如雪小民家。

[七言绝句]
绿衣绀趾已能飞，学语交交末转时。
不是蓬莱花鸟使，携归聊与调群儿。

[七言绝句]
一秋无便寄平安，新鴈声声报早寒。
昨夜检衣开故箧，去年家信把来看。

[七言绝句]
到此令人忆漫郎，笔端妙语发天藏。
泉声潄玉生秋思，不减湖中五月凉。

[五言律诗]
梅月乍开霁，油云闲卷舒。
溢光穿隙日，浮祲出清虚。
鼓吹蛙声乱，笙簧竹影疏。
雨来三四点，静觉打籧篨。

[五言绝句]
玉帛交邻后，清阴满塞榆。
苞桑存至戒，犹佩辟兵符。

[七言律诗]
此树开花簌簌黄，秋蝉鸣破雨余凉。
髪回七袠仙人黑，心落三年举子忙。
肯信植庭能根叶，谁知列树自成行。
云屯暗掩宫阴老，蜜糁龙池凤沼香。

[七言律诗]
紫垣佳客有灵踪，独木为桥处处同。
一自浑家参太极，更谁连步上青空。
槛前怪木冬长碧，岩下灵光夜久红。
真泽不随时世斩，出尘人世入神功。

[七言律诗]
诗翁咳唾自成珠，画笔新传粉墨图。
大白赓酬金潋滟，小红团坐锦糢糊。
纵观佛界成银色，疑入僊家醉玉壶。
应笑阴何用心苦，愁吟终夜拨寒炉。

[五言绝句]
旧闻南华仙，作吏漆园里。
应悟见割忧，嗒然空隠几。

[七言律诗]
周郎辞气带烟霞，凛凛秋霜嚼齿牙。
麈尾动思谈吐屑，笔头遥想梦生花。
三年幸获从游款，一别那知岁月赊。
远辱飞奴传翰墨，颜筋柳骨俨秋蛇。

[七言绝句]
雨开石照正新磨，鸟度猿攀野客过。
忽见尘容应笑我，年来底事白须多。

[七言律诗]
妙年涉笔赋城芜，岁晚无歌击唾壶。
曾是北扉称内相，却来东岭伴寒儒。
闲来真隐编成传，静取飞仙貌作图。
豪气年来除已尽，元龙雅意卧江湖。

[七言绝句]
西湖西岸三百寺，一一题名嗟未能。
他日诛茅追胜赏，却寻诗版验吾曾。

[七言绝句]
晴窗如暝树云遮，红紫成埃减陌车。
不信春归无绾系，尚存一架木香花。

[七言律诗]
离宫散萤天似水，竹黄池冷芙蓉死。
月缀金铺光脉脉，凉苑虚庭空澹白。
霜花飞飞风草草，翠锦斓斑满层道。
鸡人罢唱晓珑璁，鸦啼金井下疎桐。

[七言律诗]
客路深秋一转蓬，淮天牢落此将穷。
城开云水苍茫处，人在茅篁掩映中。
对岸武昌风月近，千年赤壁是非空。
悠悠陈迹慵开口，谩把筠竿伴钓翁。

[五言律诗]
乱后居难定，春归客未还。
水生鱼复浦，云暖麝香山。
半顶梳头白，过眉拄杖斑。
相看多使者，一一问函关。

[五言律诗]
夜久烛花落，凄声生远林。
有怀嫌会浅，无事又秋深。
黄叶归田梦，白头行路吟。
山中亦可乐，不似此同襟。

[七言绝句]
微官本欲救饥寒，欲逭啼号政尔难。
不是贤侯任吾耻，未容陋巷乐瓢箪。

[五言绝句]
迟迟日气暖，漫漫雪天春。
知君欲醉饮，思见此交亲。

[七言律诗]
薄日烘云未作霞，好峰怯冷著轻纱。
绝怜山色能随我，政用花时不在家。
骑吏那愁千里远，牡丹各插一枝斜。
细看文脊空多肉，不似青阳看九华。

[五言律诗]
吾宗有东野，诗律颇留心。
不学晚唐体，曾闻大雅音。
霜空孤鹤唳，云洞老龙吟。
群噪无才思，昏鸦自满林。

[五言律诗]
荣路冥烦客，单车寂寞州。
野氛连市涨，寒水夹城流。
塞上真亡马，江边独信鸥。
不知芳岁晚，霜雪上人头。

[七言绝句]
山川摇落雁南飞，想见横汾鼓吹时。
得意刘郎犹叹老，萧条宋玉故应悲。

[七言律诗]
清修二师持远徒，麻衣草座深山居。
心如莲花不著水，身似孤云行太虚。
记得茅堂明月夕，同汲寒泉煮白石。
多年不见拟相寻，秋风落叶迷行迹。

[七言绝句]
行乐溪边步转迟，出山渐减探花期。
去年四度今三度，恐到凭人折去时。

[七言绝句]
张公末醉李公扶，从此嘉声满道途。
却被金刚开口笑，谁能爱你护身符。

[七言律诗]
我识睡翁尤更早，翁今死矣我已老。
寥寥故家郓东平，丽泽渊源有深抱。
睡翁又号曰粟斋，余事书帖亦可怀。
摩挲展转心眼开，此道于人何有哉。

[七言律诗]
闲来吟遶牡丹丛，花艳人生事畧同。
半雨半风三月内，多愁多病百年中。
开当韶景何妨好，落向僧家即是空。
一境别无唯此有，忍教醒坐对支公。

[五言律诗]
屡出专戎阃，遄归上政途。
勋劳光竹帛，风采震羌胡。
签帙新藏富，园林胜事殊。
知公僊去日，遗恨一毫无。

[七言绝句]
朝天坊里朝天客，拱北轩中拱北人。
惟有苍苍知此意，只应潜为启严宸。

[七言绝句]
踏碎羊山黄叶堆，天飞细雨相车回。
二皇应讶来何晚，不忍听君话别杯。

[七言律诗]
当年涂抹笑东施，群动儇儇各自飞。
不分前程移岸谷，至今遗恨满庭闱。
文章老去攻诗律，富贵年来发祸机。
世上英雄君与操，谁甘终老故山归。

[五言绝句]
旋随琼霙飞，绕我茆屋角。
结子意渐浓，岂为羌管落。

[七言律诗]
锦宫城西春草芳，杜陵客子忧思长。
浴晴晚树淡浮绿，卧水幽花深度香。
交情悯悯言燕阻，旧国迤迤云山苍。
白苹洲渚落日晚，明边正衔归鴈行。

[七言绝句]
十年黄鹄山南寺，汲水煎茶识大苏。
忽作辽天惊鹤去，同堂谁念老申徒。

[五言律诗]
溪亭四面山，横柳半溪湾。
蝉响螳螂急，鱼深翡翠闲。
水寒留客醉，月上与僧还。
犹恋萧萧竹，西斋未掩关。

[七言绝句]
风静湖光一鉴浮，青山四顾淡舒秋。
松阴满迳归来晚，醉看岩花笑白头。

[五言律诗]
庾岭梅花暖，贤侯惠爱深。
精神虽满腹，抚字亦劳心。
九转竟难遇，二毛何遽侵。
伤哉东逝水，无复大江阴。

[七言律诗]
壮志摩云一剑闲，欲屠石堡斩楼兰。
功名努力车登坂，岁月惊心水下滩。
小小茆茨渔子舍，星星鬓髪腐儒冠。
高山流水无穷思，整顿瑶琴试一弹。

[五言律诗]
邺卫松杉外，芝兰季孟间。
尽希重诏出，祗待六龙还。
不疾成千古，令焚动四山。
感恩终有泪，遥寄水潺潺。

[七言绝句]
我家住在剡溪曲，万壑千山看不足。
却笑当年访戴人，雪夜扁舟去何速。

[七言绝句]
群山总入玉壶中，只有沧波映远空。
独钓寒江晚来雪，凭谁画我作渔翁。

[五言律诗]
独占林泉胜，金碧耀青冥。
凭阑俯八极，缥缈降玉京。
群仙日往还，箫韶闻九成。
鸾凤为君导，恍然游蓬瀛。

[五言律诗]
野老端相庆，西成仅十分。
寒来多酿酒，客过预留饙。
近事姑求饱，远忧要浪闻。
一壶真有理，终日得醺醺。

[七言绝句]
西山许迈无人问，只说东山有谢安。
富贵光明贫贱晦，世情从古两般看。

[七言绝句]
天公无计奈此老，时复致之拴索间。
寄语故人休念我，幸因王事得游山。

[七言律诗]
济时材术本无庸，长大犹存伯业功。
骐骥已消千里志，鶢鶋聊避广川风。
论都正恐讥伧父，置酒深惭及寓公。
早晚共谋归去计，烟波𫁂䅉五湖东。

[七言绝句]
苦心膏沐不论赀，富贵人生各有时。
直使中流畏仙去，君王何啻似婴儿。

[七言绝句]
庾岭中分泉两派，美名人爱恶声嫌。
谁云酌后能移性，南有贪兮北有廉。

[七言律诗]
同年生在咸通里，事佛为儒趣尽高。
我性已甘披祖衲，君心犹待脱蓝袍。
霜髭晓几临铜镜，雪鬓寒疎落剃刀。
出世朝天俱未得，不妨还往有风骚。

[七言绝句]
别梦依依到谢家，小廊回合曲阑斜。
多情只有春庭月，犹为离人照落花。

[七言律诗]
客不敲门饱睡魔，静听簷雨泻天河。
从人指画竹如意，假手爬搔松养和。
屏上水翻波浩渺，砚旁山卧石陂陀。
十年游戏三间屋，一笑留连两曜梭。

[七言绝句]
离思茫茫正值秋，每因风景却生愁。
今宵难作刀州梦，月色江声共一楼。

[五言律诗]
天下达尊三，加之量海涵。
忠言今稷契，眉寿古彭聃。
渭水功犹小，汾阳考欲参。
料应宣劝处，花不数优昙。

[七言绝句]
海棠初发去春枝，首唱曾题七字诗。
今日能来花下饮，不辞频把使头旗。

[七言律诗]
夜灯晨饭棘围重，槛束飞猱鹤在笼。
敢效骚人悲迫阨，祇防举子诮冬烘。
抟风定有庄鹏化，得隽从知冀马空。
明日还家压新酒，菊登金蕊拒霜红。

[七言绝句]
平波浮动洛妃钿，翠色娇圆小更鲜。
荡漾湖光三十顷，未知叶底是谁莲。

[七言绝句]
恬然谁作去留心，月下沧波风过林。
相别相逢定何所，明明向道只如今。

[五言绝句]
劳生成底事，寸禄解萦人。
阳羡溪山好，归欤未有因。

[五言律诗]
东堂今已负，况此远行难。
兼雨风声过，连天草色干。
鸿嘶荒垒闭，兵烧广川寒。
若向龙门宿，悬知拭泪看。

[七言律诗]
补陁香供走人天，赴感随缘旧所传。
霖雨方忧困桑户，晚晴俄喜赋樊川。
阶庭旋见收黄潦，斋壁何因上绿钱。
多谢化工哀老子，遨游不复更祈年。

[七言绝句]
扇风淅沥簟流离，万里南风滞所思。
守到清秋还寂莫，叶丹苔碧闭门时。

[五言律诗]
万物都寂寂，堪闻弹正声。
人心尽如此，天下自和平。
湘水泻秋碧，古风吹太清。
往年庐岳奏，今夕更分明。

[五言律诗]
王家傍绿池，春色正相宜。
岂有楼台好，兼看草树奇。
石榴天上叶，椰子日南枝。
出入千门里，年年乐未移。

[七言律诗]
畹兰未必因香折，湖象多应为齿焚。
兼济直饶同巨楫，自由何似学孤云。
秋深栎菌樵来得，木末山鼯梦断闻。
闲凭竹轩游子过，替他愁见日西曛。

[七言绝句]
贵贵如天礼极隆，无人更识下贤风。
岂知坤位居干上，天地之交泰道通。

[七言律诗]
道州城北欧阳家，去郭一里占烟霞。
主人虽朴甚有思，解留满地红桃花。
桃花成泥不须扫，明朝更访桃源老。
政成兴足告即归，门前便是家山道。

[七言律诗]
眼前迎送不曾休，相续轮蹄似水流。
门外若无南北路，人间应免别离愁。
苏秦六印归何日，潘岳双毛去值秋。
莫怪分襟衔泪语，十年耕钓忆沧洲。

[七言律诗]
屋头深锁屿头云，高下亭台景旋分。
荷气晓来迎露看，泉声雨后隔溪闻。
疏櫺不碍松萝月，高柳时停鸥鹭群。
只恐此身闲未得，征书催发暑如焚。

[五言律诗]
圣历当千运，天庭第一人。
荣光亲日月，优宠极臣邻。
贾马推先进，夔龙接后尘。
藩垣赖耆德，宣力至终身。

[五言律诗]
苦雨滴兰砌，秋风生葛衣。
潢污三迳绝，砧杵四邻稀。
分与玄豹隐，不为湘燕飞。
惭君角巾折，犹肯问衡闱。

[七言律诗]
天不与吾山水幽，却于何处小藏修。
清风吾有术堪召，俗物自无机可投。
朝市眼为方册制，利名心与曲国畴。
令尹功成民所祝，双凫归路在三丘。

[七言绝句]
山原缭绕水萦纡，绣岭屏风立座隅。
更上朝元最高处，饶君都看渭川图。

[七言绝句]
新擢咸淳两台端，可继庆历四谏官。
安知千载无南董，异日求君谏草看。

[七言律诗]
三百余年卧甲兵，天低雨露此生成。
万家都会楼台矗，千顷平湖舸舰轻。
环珮玉堂人楚楚，靓妆珠箔女盈盈。
回头万事俱尘土，惟有湖痕岁岁平。

[七言律诗]
梦寐江西未得归，谁怜萧飒鬓毛衰。
莓苔生壁图书室，风雨闭门桃李时。
得酒虽能陪笑语，老年其实厌追随。
明朝雨止花应在，又踏春泥向凤池。

[五言律诗]
蝉声已纾迟，秋日行晼晚。
长年困道路，驱马方更远。
从事常厌烦，归心自如卷。
旨甘良未丰，安得怀息偃。

[五言律诗]
百年矛上淅，万事枕中炊。
病苦还思老，贪嗔未若痴。
云低天欲动，江长岸如驰。
明月西风健，山头赋别诗。

[七言律诗]
今年春已到京华，天与吾曹雪怨嗟。
甲乙中时公道复，朝廷看处主司夸。
飞离海浪从烧尾，咽却金丹定易牙。
不是驾前偏落羽，锦城争得杏园花。

[七言绝句]
万个筼筜带雪青，一庵犹自揭唐名。
道人心欲留云住，宽著俨问屋数楹。

[七言绝句]
病余都作鹤联拳，谁识臞儒是列仙。
如我角犀将底用，藜羹相对却超然。

[七言绝句]
可畏人情与世途，险如波浪起江湖。
岂知荆楚山川地，坎井泓泉无处无。

[七言绝句]
日斜未掩苑东门，池面风烟向晚昏。
谁道荷花娇欲语，夜来露冷却无言。

[五言绝句]
此地水如峡，有山名马当。
犹疑是滟滪，更合戒舟航。

[七言绝句]
山如嵩少三十六，水似卭郲九折途。
我老正须闲处著，白云一半肻分无。

[七言律诗]
七盘云道与云浮，下见高林压县楼。
览景莫能陪后乘，临风空自忆前游。
已闻去日谋诗席，更羡归时就钓舟。
好句定知酬不得，尽将奇诡入冥搜。

[五言绝句]
后学要说禅，教人学团谜。
佛祖意分明，但为传衣偈。

[七言绝句]
谢庭风韵婕妤才，天纵斯文去不回。
一宅柳花今似雪，乡人拟筑望仙台。

[五言律诗]
麦陇收黄槁，秧田欠绿滋。
三时犹好在，一雨未为迟。
精意能先物，神明敢后期。
邦人孚至意，可但不能欺。

[七言绝句]
先生种柳懒低头，肮脏门前也可羞。
莫向东风弄霜雪，且随风势衮成毬。

[五言律诗]
合眼跳黄河，未有过得者。
岂惟不得过，身亦须判舍。
告君过河妙，止要具船筏。
乘时等风去，过此无别法。

[五言律诗]
东山分祖印，空际月成轮。
碧眼风光翠，黄梅树色春。
九枝添瑞鹤，一叶拂祥麟。
别得金僊记，曹谿第五人。

[七言绝句]
哑却我口秃我舌，明眼衲僧难辨别。
今朝撒向诸人前，须弥灯王笑不彻。

[七言律诗]
咏歌沂水舞雩风，气压当时冠与童。
人似贾生年更少，家传孙绰赋尤工。
孤罴傲兀深丛里，一鹗轩昂众鸟中。
早取功名寄衣钵，古来相种出山东。

[七言绝句]
四海黔黎共一君，须知盗贼亦吾民。
由来齐梃胜秦甲，要在人如父子亲。

[七言绝句]
游丝无力系春风，水面从飘点点红。
晚渡舟横人独立，厨烟著柳细蒙蒙。

[五言律诗]
省中重拜别，兼领寄人书。
已念此行远，不应相问疎。
子城西并宅，御水北同渠。
要取春前到，乘闲候起居。

[五言律诗]
秀眉无足验，结轖遽为灾。
乡曲三年别，江山万里回。
林闾飞旐入，书剑逐舟来。
坟草枯还绿，重泉不复开。

[七言绝句]
羁臣未觉诗无敌，老境谁言思不群。
自有阿持提律令，且看山衲度江云。

[七言律诗]
书册元非幕府才，江山牵率老夫来。
略分秋色归吟卷，又误春蓑下钓台。
有意及时常𫐘轲，无心于物莫惊猜。
幽居亦有穷生活，麦陇蔬畦手自开。

[七言律诗]
责官只得林泉幽，也有曲膂潜相雠。
肆毒不知分彼是，后身那解癖春秋。
我婴逆鳞龙不怒，谁知蠢蠢敢当路。
要我迷阳不作难，祇恐寿光劾君去。

[七言绝句]
仙界路遥云缥缈，古坛风冷叶萧骚。
后来岂合言淹滞，一尉升腾道最高。

[七言绝句]
影浸龙楼彻凤城，昭明有意在澄清。
穿时深欲状溟渤，乐府当歌重润声。

[七言律诗]
残年孤寂不堪言，时唤平头驾短辕。
老气犹能作罴卧，壮怀谁复记鸿轩。
櫂歌缥缈城西路，烟树参差埭北村。
堪笑怪奇消未尽，夜来还梦属櫜鞬。

[七言绝句]
客恨如酲何日醒，满空烟雨昼冥冥。
垂帘竟日无余事，隔叶流莺独坐听。

[五言律诗]
聚散竟无形，回肠自结成。
古今留不得，离别又潜生。
降虏将军思，穷秋远客情。
何人更憔悴，落第泣秦京。

[七言绝句]
上国名园买地栽，试知韩令是雄猜。
香根𣃁尽成何事，不识骚人托讽才。

[五言绝句]
贵不见渠面，危曾活尔身。
柰何施一饭，便责翳桑人。

[五言律诗]
辋川诚自好，人各爱吾园。
欲纵家山乐，终縻吏事繁。
鸿飞思避弋，羝触困羸籓。
几日归陶径，方知践此言。

[七言律诗]
谁听袁宏夜半吟，一时倾盖便知心。
疲驽自信难追骥，秀木从来忌出林。
巧匠旁观应缩手，明珠所得已盈衿。
岭头孤唱思君和，着月梅花似缕金。

[七言绝句]
莫问神僊定有无，地灵断不著凡夫。
我来便觉芒鞋好，飞上前山不用扶。

[七言律诗]
川云惨惨欲成雨，宿麦苍苍初覆土。
芋肥一本可专车，蟹壮两螯能敌虎。
村村婚嫁花簇簷，庙庙祷祠神降语。
儿孙力稼供赋租，千年万年报明主。

[七言律诗]
铸为明镜绝尘埃，翡翠窗前挂玉台。
绣带共寻龙口出，菱花争向匣中开。
孤光常见鸾踪在，分处还因鹊影回。
好是照身宜谢女，嫦娥飞向玉宫来。

[七言律诗]
爱奇造物剪琼瑰，为镇灵祠特地栽。
事纪扬州千古胜，名传天下万花魁。
何人斫却依然在，是处移将不肯开。
谩说八仙模样似，八仙那得有香来。

[七言绝句]
傍宅荒山几许长，荛夫芸子纵牛羊。
何当尽与栽桃李，叠石周遭筑短墙。

[七言律诗]
喜君又佩鱼符去，驷马雍容朱两轓。
自昔诸侯颍阴国，太平宰相魏公孙。
水边日落旌旗暗，花外风高鼓角喧。
到部行春应未晚，绿村正是杏梢繁。

[七言绝句]
身闲赢得闭斋房，不向尘中染色香。
静处试寻真面目，光阴非短亦非长。

[五言律诗]
昔日伤归国，今朝叹举輀。
忧愁传楚些，殄悴感周诗。
文草明时访，忠言故吏知。
居常呜咽涕，翻作众人悲。

[七言绝句]
石室阴幽却朗然，仰窥长罅见清玄。
不知谁把如椽笔，画出光明一字天。

[七言绝句]
谷深不见兰生处，追逐微风偶得之。
解脱清香本无染，更因一嗅识真如。

[五言绝句]
东岗人不识，野寺在樵渔。
落叶年年满，春风为扫除。

[七言律诗]
故园三径久成荒，贤路胡为此坐妨。
病骨瘦便花蕊暖，烦心渴喜凤团香。
号弓但洒孤臣血，忧国空余两鬓霜。
何日君恩悯衰朽，许从初服返耕桑。

[七言律诗]
簪橐明光备武文，玉麟暂剖别尧云。
朝中礼乐谋元帅，天下英雄有使君。
陋矣齐丘当十万，鄙哉诸葛眎三分。
公归岂作东征远，彝鼎将书第一勋。

[七言绝句]
四祖门庭寂寞秋，牛头只是旧牛头。
如何一旦风光别，花落花开百鸟愁。

[七言绝句]
渡头风雨晚生寒，蓑笠渔翁坐钓船。
为问篷中有鱼否，一双新鳜出笼鲜。

[七言绝句]
关月夜悬青冢镜，寒云秋薄汉宫罗。
君王莫信和亲策，生得胡雏虏更多。

[七言绝句]
方以类聚物群分，两畔两秤共一斤。
戊己宫中藏水火，小心调理武和文。

[七言律诗]
可怜扰扰雪中人，饥饱终同寓一尘。
老桧作花真强项，冻鸢储肉巧谋身。
忍寒吟咏君堪笑，得暖欢呼我未贫。
坐听屐声知有路，拥裘来看玉梅春。

[五言律诗]
不为故人出，出则将如何。
交道古难终，岂唯畏虞罗。
萧何丰沛旧，未免投金科。
先生诚高哉，无媿紫芝歌。

[五言绝句]
黄屋朔风卷，园林杀气平。
宫殿青门隔，永怀丹凤城。

[七言律诗]
西山高下极深幽，十里清波一棹游。
喜逐御风真造适，遍题僧壁更迟留。
松间觅径因穷险，亭际披云尽露秋。
却羡官闲无检束，徜徉何异五湖舟。

[五言绝句]
塞上风尘高，处处寻天马。
只在此山中，无人到图写。

[七言绝句]
别我芝岩旧主情，松堂月冷露华清。
古桐高佩知何处，会听百滩流水声。

[七言律诗]
雨收霰止绝纤埃，压瘴迎丰兆已开。
欲积忍将靴踏去，初飘喜著袖盛来。
微微糁体寻生粟，稍稍粘枝辄乱梅。
不解高楼办歌舞，典衣亦合买新醅。

[七言律诗]
穷巷曾勤特地过，澜翻舌本落悬河。
君方迹未离尘土，我亦身尝堕网罗。
幸有吾曹相尔汝，肯教俗子更谁何。
诗成骚雅遗风在，压倒南山白石歌。

[五言律诗]
我欲寻三径，长歌归去来。
未能似夫子，还是走尘埃。
彩笔临流赋，清樽对菊开。
披榛往来处，东望思悠哉。

[七言律诗]
业已将身落耦耕，时于观物悟浮生。
择栖未定鸟离立，避碍已通鱼并行。
野老窥巢占太岁，牧儿敲角报残更。
绝胜倚市看邮置，客至还无菜甲羹。

[七言绝句]
妇舌安能困董宣，曹郎那解污张翰。
任君百计相熏炙，本性依然带点酸。

[五言律诗]
碧草连金虎，青苔蔽石麟。
皓齿芳尘起，纤腰玉树春。
倚瑟红铅湿，分香翠黛嚬。
谁言奉陵寝，相顾复沾巾。

[七言律诗]
家园经赏复官园，芍药多名两共妍。
醉白堂前淮海艳，狎鸥亭下凤麟天。
楼粧瑞玉千层密，冠缕真金半尺圆。
不鬭诗豪开酒户，是将倾国欲轻捐。

[五言律诗]
不返故乡义，何妨陆子居。
昔游既有约，是岂人所图。
我尝邀此卜，蹭蹬不自如。
凭将一掬泪，聊寄夜台书。

[七言律诗]
倦游知止未知还，平日生涯只在山。
金碧喜逢云外境，文章重见管中斑。
篆烟萦晓留无寐，宝铎吟风笑不闲。
他日归栖虽有地，胜游终寄梦魂间。

[五言律诗]
五鼓立中庭，疎星一二明。
转头云复合，移步雨还倾。
感召虽人事，怨咨柰物情。
号空犹未应，隠痛痛无声。

[七言绝句]
万树秋风一路蝉，渡头重舣木兰船。
自惭蹙頞非奇骨，拟问清朝跃马年。

[五言律诗]
春晚雨时晴，隔簷山鸟鸣。
留连因共话，拓落又闲行。
不选呢喃语，从教格磔声。
酒来谁可饮，吾亦小诗成。

[五言律诗]
城隍压高峻，楼观抱青苍。
东磴迎风细，西池引步长。
蓬莱山刻画，清白水甘香。
海内行几半，兹游最不忘。

[七言律诗]
扁舟昔舣浙江边，曾醉王孙玳瑁筵。
竹杖芒鞵晚城上，金荷银烛夜堂前。
宦游我辈聊复尔，聚散人间亦偶然。
谁料天涯今八载，青灯相对各华颠。

[七言绝句]
翠盖佳人临水立，檀粉不匀香汗湿。
一阵风来碧浪翻，珍珠零落难收拾。

[七言绝句]
樊笼毛羽日低摧，野水长松眼暂开。
万里秋风天外意，日斜闲啄岸边苔。

[七言绝句]
碧天写入柳湖底，天上醉游春日斜。
便留画舫入城去，不忍马蹄踏落花。

[七言绝句]
为爱秋风吹弊庐，忽然诗思满江湖。
橙香梦泽团脐蟹，莼老吴江巨口鲈。

[七言绝句]
斯文天意属吾曹，技痒何由一快搔。
莫抚断弦思凤髓，如公便可将风骚。

[七言绝句]
落日汉阳孤阁对，秋风鄂渚数舟横。
偶吟万里飘流句，独倚沧洲忆祢生。

[五言律诗]
枕簟云作屏，必固黄金宅。
轩窗月为昼，岂止虚生白。
麟龙愧头角，雕鹗惭羽翮。
庶拟群类心，在寛如在窄。

[五言绝句]
不见蛰根时，唯喜苍阴覆。
借汝叶间声，当我风信句。

[七言绝句]
病翁痴绝端可笑，文墨骫骳谁得称。
故人分甘聊尔耳，更向诗流说我能。

[五言律诗]
孤烟灵洞远，积雪满山寒。
松柏凌高殿，莓苔封古坛。
客来清夜久，仙去白云残。
明日开金箓，焚香更沐兰。

[五言律诗]
世念分五兵，当使道战胜。
昔别稽山阴，风采臞而整。
重逢惊少壮，神光烁衰病。
一气中夜存，还丹嗤葛令。

[七言绝句]
搜搅微茫到物初，解衣盘礴便扶疎。
岁寒节节曾参透，不负刚明一寸虚。

[七言律诗]
归去携家住白云，云中猿鹤许同群。
陶公酒后诗偏好，疏傅金余客屡醺。
芒𪨗潜行逐渔钓，壶浆时出劳耕耘。
却看人世应微笑，未熟黄粱昼梦纷。

[七言绝句]
君侯锦绣作肝肠，句到江梅韵更芳。
自要逢花试陶写，从教弄影与吹香。

[七言绝句]
江山似为诗人设，风雨故应春日多。
醉里吟哦聊自适，眼前开落莫谁何。

[五言绝句]
夜阑笙鹤鸣，银汀斗欲泻。
可怜舟中子，散发苍山下。

[七言绝句]
江花闲队晓霏开，争看官军打贼回。
十万羌胡今已破，不烦天子六飞来。

[五言律诗]
有底重安土，若为轻徇流。
羞随草木腐，乐与汗漫游。
凡是性如水，固然生若浮。
勿嗤吾潦倒，天地海之沤。

[七言绝句]
西湖雨歇鉴奁开，江面银涛一线来。
自有云山供四座，圣君元不事池台。

[五言律诗]
洛邑通驰道，韩郊在属城。
馆将花雨映，潭与竹声清。
贤俊鸾栖棘，宾游马佩衡。
愿言随狎鸟，从此濯吾缨。

[七言绝句]
沙穴石窦无限泉，此泉缘底名不灭。
庶子去来多少年，依旧清心共泉洁。

[七言律诗]
伤禽栖后意犹惊，偶向黐竿脱此生。
身外不思簪组事，耳中唯要管弦声。
耽吟乍可妨时务，浅饮无因致宿酲。
秦客莫嘲瓜戍远，水风潇洒是彭城。

[七言绝句]
聒人长向井边啼，在宇丁宁戒授衣。
织素尽输官事了，秋来工女正投机。

[七言绝句]
诗如水淡功差进，身似云孤累转轻。
落叶拥篱门巷晚，一枝藤杖且闲行。

[五言律诗]
已矣知无憾，贤愚共此途。
白驹驰白日，黄发掩黄垆。
和氏终归赵，干将不葬吴。
拏疴如可彊，犹拟奠生刍。

[七言绝句]
倚阁南湖一钓舟，西风将梦到乡州。
蛙蝇名利苦多事，薄有田园归去休。

[七言律诗]
汪汪雅量若陂池，才略纵横未易知。
振藻词场无怯敌，游心艺苑有余师。
独醒继日长辞酒，坐稳闲时但校棋。
塞北山河遍登览，吟哦马上足新诗。

[七言绝句]
徐仙何代此飞升，洞府空留福地名。
我到朝真效三祝，步虚声杳俗缘轻。

[五言律诗]
日夕三江望，灵潮万里回。
霞津锦浪动，月浦练花开。
湍似黄牛去，涛从白马来。
英灵已杰出，谁识卿云才。

[五言律诗]
林间熟丹实，叶底缀红云。
并舍皆好事，绝甘能劝分。
扣门知使至，登俎觉香闻。
更与诗争丽，纷披锦绣文。

[七言律诗]
早年师友教为文，卖却鱼舟网典坟。
国有安危期日谏，家无担石暂从军。
非才岂合攀丹桂，多病犹堪伴白云。
争得千钟季孙粟，沧洲归与故人分。

[七言绝句]
丹桂迎风蓓蕾开，摘来斜插竟相偎。
清香不与群芳并，仙种原从月里来。

[五言律诗]
雅澹玄中得，常人故不知。
幽深无远近，道外细推之。
碧落神仙境，烟霞日月随。
参详寰宇内，邪正岂相离。

[五言律诗]
狭径通萧寺，墙开薜荔阴。
坐闻松籁奏，归待月华沈。
雅有贤人乐，清无俗坌侵。
一轩宁久驻，四海望为霖。

[七言律诗]
新晴山色浄襟裾，世上尘埃一点无。
飞瀑惊奔争澒洞，层崖屹立镇崟岖。
乱流平处沙可数，顽石丛中草不枯。
醉后偶来观物变，要知到处是工夫。

[五言律诗]
执简朝方下，乘轺去不赊。
感恩轻远道，入幕比还家。
碣石春云色，邯郸古树花。
飞书报明主，烽火静天涯。

[七言律诗]
书报登科墨未干，已闻吊客在门阑。
只传金榜升华省，不得丹梯上广寒。
赋就两番随计吏，花开一日遍长安。
谁知鬼录南宫籍，却作修文地下官。

[七言绝句]
文章初不计工拙，言语何常识重轻。
不向故人齐物我，一生怀抱为谁倾。

[七言绝句]
五度秋光过古希，节名良是叹人非。
吾州大火前辛丑，问政山头伐木归。

[七言律诗]
琵琶洲近斗牛星，鸾凤曾于此放情。
已觉地灵因昴降，更闻川媚有珠生。
一滩红树留佳气，万古清弦续政声。
戟户尽移天上去，里人空说旧簪缨。

[五言律诗]
借问江上柳，青青为谁春。
空游昨日地，不见昨日人。
缭绕万家井，往来车马尘。
莫道无相识，要非心所亲。

[七言律诗]
依约前生是蠹鱼，坐窗不觉晓钟余。
都忘还笏休官了，浑是担簦应举初。
亥豕安能承谬误，雪萤尚欲补空疎。
玄花生眼蜩鸣耳，贪校新抄数板书。

[七言绝句]
玉渊堂下一梢长，倚頼春风压众芳。
妙句忽从天上落，千花从此总无香。

[七言绝句]
灵云亲说悟桃花，端的无疑眼里沙。
纵使玄沙言未彻，相逢且吃赵州茶。

[七言律诗]
萧条门巷半莱蒿，杯酒田间亦自陶。
采栗久要工部拙，骑鲸偶厕谪仙豪。
狂波故作风雷噫，逸兴何妨日月高。
胜景赖君佳句压，胸中江汉更滔滔。

[七言绝句]
芜城陌上春风别，干越亭边岁暮逢。
驱车又怆南北路，返照寒江千万峰。

[七言绝句]
玉洁冰清一壑专，箨龙何处引涓涓。
深知月满还亏缺，祇学蟾光一半圆。

[五言律诗]
凉州风月美，遥望居延路。
泛泛下天云，青青缘塞树。
燕山苏武上，海岛田横住。
更是草生时，行人出门去。

[七言绝句]
抱得琴归只自听，何心商略少微星。
雪中不管人回棹，正使敲门未必应。

[七言律诗]
世味宁如道味浓，谁令小屋卧元龙。
何当谈笑与双璧，乃假吟哦对二松。
倾盖正欣留槜李，归樯底事取潘葑。
先生且办弦歌计，莫虑瓶无斗粟舂。

[五言律诗]
边服胡尘起，长安汉将飞。
龙蛇开阵法，貔虎振军威。
诈虏脑涂地，征夫血染衣。
今朝书奏入，明日凯歌归。

[五言律诗]
共喜年华好，来游水石间。
烟容开远树，春色满幽山。
壶酒朋情洽，琴歌野兴闲。
莫愁归路暝，招月伴人还。

[五言律诗]
寂寞伤吾道，宁为梁甫吟。
霜威凌客鬓，雪意动梅心。
酒尽兵无备，愁牢病不禁。
简编聊寓目，未觉岁时侵。

[七言绝句]
江边一雨洗秋容，北郭东郊野意浓。
老大怕它人检点，隔溪隔柳看芙蓉。

[五言绝句]
怪石如排衙，罗列亭两畔。
森森整旌纛，岌岌峨冠弁。

[五言绝句]
妾失鸳鸯伴，君方萍梗游。
少年懽醉后，只恐苦相留。

[七言律诗]
汉庙名园甲颍昌，洛川珍品重姚黄。
雨余往看初疑晚，春尽方开自不忙。
争占一时人意速，养成千叶化功长。
老人终岁关门坐，花落花开已两忘。

[七言绝句]
凭栏无事此时情，一阕欣闻欵乃声。
归去夜阑谁管领，付他风月自清明。

[七言律诗]
秉节归来乍赐环，握兰高处自催班。
身趋地禁严凝上，名在湘清欵乃间。
万灶艰难宽国步，一星咫尺近天颜。
席前若问长沙事，只有深仁渗百蛮。

[五言律诗]
却足甘为笑，闲居梦杜陵。
残莺知夏浅，社雨报年登。
流麦非关忘，收书独不能。
自然忧旷职，缄此谢良朋。

[七言律诗]
先生髙蹈隐西街，风月犹牵赋咏才。
暂到邻家赏池馆，便将佳句写琼瑰。
壮图已譲心先快，剧韵仍降字占挼。
只有一条夸大甚，水边曾未两三杯。

[五言律诗]
已照金枢穴，初乘玉女扉。
望花愁桂老，数叶畏蓂稀。
汉蚌兼珠隠，边兵背塞归。
持将离妾恨，一问上天飞。

[七言律诗]
再尹神臯逾两载，市无群鬭狱无冤。
至尊犹遣使传诏，细故何烦士举幡。
昨日千牙兵遶帐，今朝几个客过门。
悬知一念尤忠爱，报大臣知圣主恩。

[七言律诗]
太极林中碎锦堆，花仙曾识探花回。
自知坛上弦歌乐，谁想轩前羯鼓催。
烟撚湿须攒绮绣，露零醉脸削琼瑰。
野行觅酒无童指，拟拾遗仁作药媒。

[七言绝句]
香苞吹尽翠成围，墙角萧萧一径微。
已喜轩窗无俗韵，更怜风月有清辉。

[七言律诗]
幽居邻有万窠松，坐见京江四面峰。
形若橛株随倚徙，愁如顽矿渐销镕。
尚纡轩冕心颜厚，但觉林泉兴味浓。
茗饮药苗留待客，时时宾友自过从。

[五言律诗]
之子一为别，秋霜万里心。
野花山路冷，明月柳边阴。
聚首情犹浅，垂鞭意更深。
望君自珍重，幽赏托瑶琴。

[七言律诗]
执别都门四见春，悠悠吴越断音尘。
尔来虽幸官居近，所得唯蒙手翰频。
折桂交游三纪外，系匏踪迹两溪滨。
未能把酒论离阔，聊寄篇章托去鳞。

[七言绝句]
那得闲功咏雪晴，风光自解凑诗成。
须知精粗无非易，千古人心只一声。

[七言绝句]
雪后东风作峭寒，客怀零乱客眉攒。
杭州虽近西湖月，宁似湖州把钓竿。

[七言律诗]
病肠休洗老休医，七十能饶百岁期。
不死任还蓬岛客，无生自有雪山师。
浮云聚散俱关虑，明月相逢好展眉。
既兆未萌闲酌度，不如中抱是寻思。

[七言律诗]
湖上初经上巳春，水边遥见碧芜新。
轻舟竞泛无涯乐，夹岸希逢不醉人。
厨酝旋斟浮蚁酽，府茶深点卧龙珍。
诗筒往复余知幸，垂老亲仁得善隣。

[五言律诗]
人日灵川县，山深雪未融。
谁知桂岭北，宛似浙江东。
墟市人烟合，僧窗竹迳通。
杖藜闲信步，日暮怯溪风。

[七言律诗]
自笑痴公日据鞍，谁令生不近长安。
此条太乐非清职，何物先生祗冷官。
背日潢污犹鼎沸，隔唇喉舌亦灰干。
五浆不馈寻常客，却作行人一等看。

[七言绝句]
安居无相大伽蓝，莫问前三与后三。
个里不容生一念，龙蛇猿鸟自相参。

[七言绝句]
淹速从来但信缘，襟怀无日不超然。
唤船渡口因闲立，待饭僧床得暂眠。

[五言律诗]
千里向巴东，青山不可穷。
峡猿初入听，蛮语未全通。
暮雪思梁国，朝云识楚宫。
吏人迎拜处，嘶马入丹枫。

[七言绝句]
不住烟萝第一层，翻身要勘岭南能。
谓言檗峤三千指，不比黄梅七百僧。

[五言律诗]
山水未游徧，其如归梦何。
独怜黄渚月，相隔白沤波。
秋尽那无雁，霜迟尚有荷。
终期共灯火，插架异书多。

[七言律诗]
元夕观灯把酒杯，宾朋不倦醉中陪。
一轮丹桂当天满，千顷红莲匝地开。
烟火楼台高复下，笙歌巷陌去还来。
因民共作连宵乐，直待东方明始回。

[七言绝句]
丹枫偷落风无觉，白鹭微行鱼不知。
两地南楼今夜月，一般清皎百般思。

[七言律诗]
回鴈峰前寄楚辞，古时人语已如斯。
少翔幕下宁天定，近入台中信已知。
连帅朱今当共学，故侯刘昔尚谁思。
春来草满南池水，何日薰兮又屈巵。

[七言律诗]
海内知名第一流，诗从伟度破优柔。
知公少驻抟风翼，念我都如露地牛。
解腊天容先布暖，得春梅意小迟留。
红穿碧甲聊随俗，不奈心惊雁过楼。

[七言绝句]
茅屋三间槿作篱，白头婆子葺冬衣。
儿童饱饭黄昏后，短笛横吹唤不归。

[七言律诗]
地下修文几岁郎，尚怜有子已争行。
青丝盘到特挥泪，红锦诗余合断肠。
安得见予今议论，果谁识子古文章。
从兹花发知多少，试访彭门旧讲堂。

[五言律诗]
官舍耿深夜，佳月喜同游。
横河俱半落，泛露忽惊秋。
散彩疎群树，分规澄素流。
心期与浩景，苍苍殊未收。

[七言绝句]
翁自析薪儿负薪，一生不似此年贫。
折除却得常强健，天定方知果胜人。

[七言绝句]
共谭诗律更谭禅，人指昌黎接大颠。
屏叠葛藤烧笔砚，息阴休影了残年。

[七言律诗]
节物悠悠不负公，江行三日雪花风。
云侵贺监山亭白，日在徐仙海岛红。
自笑得雏如病鹤，也思结伴附归鸿。
何时办得村田活，粝饭鱼羹百指同。

[五言律诗]
小阁平池阳，危桥属花屿。
杖履乐幽闲，龟鱼荫深阻。
刻柱记新涨，弄水涤烦暑。
物我久相忘，珍禽近人语。

[七言律诗]
齿履登临乏款延，薰风报谒鬰蓝天。
拂尘未下云簷榻，采宝新归海国船。
乘兴□□迷柳下，搜吟□梦到梅边。
何时握手东林社，重结三生未尽缘。

[五言律诗]
寒温问虚名，杜老厌束书。
半百无一行，又似计数疏。
傥非奉子公，不妨问何如。
因声遇斋叟，簿领想多余。

[五言律诗]
住处虽同巷，经年不一过。
清词劝旧女，香桂折新柯。
道性欺冰雪，禅心笑绮罗。
迹登霄汉上，无路接烟波。

[七言律诗]
列郡专城分国忧，彤幨皂盖古诸侯。
仲华遇主年犹少，公瑾论兵位已酬。
草色青青宜建隼，蝉声处处杂鸣驺。
千里相思如可见，淮南木落早惊秋。

[五言律诗]
宝劒出昆吾，龟龙夹采珠。
五精初献术，千户竞沦都。
匣气冲牛斗，山形转辘轳。
欲知天下贵，持此问风胡。

[五言律诗]
东门车马路，此路在浮沈。
白日若不落，红尘应更深。
从来名利地，皆起是非心。
所以青青草，年年生汉阴。

[七言绝句]
老树生苔冻欲枯，山村雪意晚糢糊。
一梢横打竹边过，造化工成水墨图。

[七言绝句]
风采棱棱御史官，旌麾所至庶民安。
渭川千畆填匈臆，散作毫端风雨寒。

[七言律诗]
重阳应与客登临，隔水无缘预盍簪。
浊瓮拨醅初泛蚁，佳人纤手鬭挼金。
南来纵有鸡山赏，北望频兴魏阙心。
安得快风吹我去，勇提椽笔伴君吟。

[五言绝句]
此道固非浅，圣门两三人。
佳名长在眼，无实勿为宾。

[七言绝句]
溪边随事有桑麻，尽日山程十数家。
莫怪行人频怅望，杜鹃不是故乡花。

[五言律诗]
秦人燔六经，非与经为仇。
方其勇决时，亦为子孙谋。
敛金铸巨人，岂复畏鉏耰。
千载恶名在，尚与黄河流。

[五言律诗]
春在对花饮，春归花亦残。
对花不饮酒，欢意遂阑珊。
酒向花前饮，花宜醉后看。
花前不饮酒，终负一年欢。

[五言绝句]
丝传园客意，曲奏楚妃情。
罕有知音者，空劳流水声。

[七言律诗]
毎嗟无计远红尘，愿读仙书学养真。
收得寸心清似水，放教双鬓白于银。
功名见误回头晚，风物相惊满眼新。
一卷黄庭有深趣，诵持聊以爱吾身。

[七言绝句]
流水山闲无尽时，登临到处与心期。
世人只爱桃源好，梅熟山闲怎得知。

[五言律诗]
春晖满朔方，归雁发衡阳。
望月惊弦影，排云结阵行。
往还倦南北，朝夕苦风霜。
寄语能鸣侣，相随入帝乡。

[五言律诗]
牛刀割雏鸡，未足为深耻。
奈何狐父戈，资以𣃁牛矢。
鲁人称家丘，会计当而已。
郢匠不挥斤，其质久已死。

[五言律诗]
王郎妙人物，独步向江东。
昔尉既不醉，今丞宁肯聋。
相依唇齿国，忽去马牛风。
清绝官曹外，何年著我同。

[五言律诗]
始贺天休雨，还嗟地出雷。
骤看浮峡过，密作渡江来。
牛马行无色，蛟龙鬬不开。
干戈盛阴气，未必自阳台。

[五言绝句]
餐菊饮朝露，平生不歠醨。
与龙争角黍，无乃谤湘累。

[七言绝句]
楼殿层层佳气多，开元时节好笙歌。
也知道德胜尧舜，争奈杨妃解笑何。

[七言绝句]
共处十年真岁寒，山边水边相盘桓。
拶倒几回扶不起，未尝说著祖师关。

[五言律诗]
迟日郊原好，杖藜春色随。
此行端不恶，对酒醉何辞。
竹外名花发，簷间野鸟窥。
晚来登阁望，山水更幽奇。

[七言律诗]
茑拂萝捎一树梅，玉妃无侣独裴回。
好临王母瑶池发，合傍萧家粉水开。
共月已为迷眼伴，与春先作断肠媒。
不堪便向多情道，万片霜华雨损来。

[七言绝句]
几度维舟此倚栏，伤心劫火总摧残。
拒霜半落无人管，时有流红驻下滩。

[五言律诗]
夜梦到山居，回头千里余。
屡传归去信，不得寄来书。
小迳应添笋，荒畦欠理蔬。
客程频得雨，田里事何如。

[七言律诗]
古俗今时不用分，只将虚实判浇淳。
养心有要先除伪，入德无难只用真。
此道若从为得路，他歧如往是迷津。
我曹好尚虽迂阔，最爱山夫共野人。

[五言绝句]
大邑周新造，曾孙武始王。
伯夷方马谏，尚父已鹰扬。

[五言律诗]
汗漫铺澄碧，朦胧吐玉盘。
雨师清滓秽，川后扫波澜。
气射繁星灭，光笼八表寒。
来从云涨迥，路上碧霄宽。

[五言律诗]
惊云驾长风，大雨洒九有。
崩腾百川倒，豪怒一雷走。
茫茫草木乱，隠隠岩谷吼。
高阁昼眠人，觉来但支肘。

[七言律诗]
忆随诸彦附青云，场屋声名看出群。
孙宝暮年犹主簿，卜商今日更修文。
山川凛凛平生气，草木萧萧数尺坟。
欲写此哀终不尽，但令千载少知君。

[七言律诗]
少年血气暗消磨，盎盎阳春保大和。
已放杏花风味短，未酸梅子典刑多。
一官满去鱼无饵，万里归来燕有窠。
但愿时平蚕麦好，免教人问蜀如何。

[五言律诗]
山瓢动瀑冰，一枕曲肱清。
未遇勤求日，非沽隠逸名。
梅边月在水，寒夜酒如兵。
悟得乘除数，贫中心自平。

[七言律诗]
二十五年丁令威，二十五日鬓成丝。
尘埃满面脚欲破，酒肉熏心舌尽痴。
雨出郭门聊一洗，日从源口便相随。
振衣直上千峰顶，却寄金山长老诗。

[五言律诗]
何处无甘菊，何处无清泉。
菊泉适相值，天地何尝偏。
岂但为九日，可以逾百年。
愿与潭下村，餐英汲潺湲。

[七言绝句]
浮家泛宅谩区区，一阁安然特迥殊。
题作舫斋还解否，登临寄傲在江湖。

[五言律诗]
诸峰回合处，古木抱松林。
月占秋廊静，云侵昼殿阴。
有泉通石眼，不火沸池心。
洗浄多生垢，天风更梵音。

[五言律诗]
功名不复求，旧业向东周。
白草辞边骑，青门别故侯。
摧残宝劒折，羸病绿珠愁。
日暮寒风起，犹疑大漠秋。

[五言绝句]
犯寒青匝野，信手各盈襜。
不与草争长，听教荼比甘。

[五言律诗]
盛礼何由覩，嘉名偶寄居。
周南太史泪，蛮徼长卿书。
砌竹摇风直，庭花泣露疎。
谁能赋秋兴，千里隔吾庐。

[五言律诗]
老去不自觉，岁除空一惊。
深知无得丧，久已罢经营。
黄卷讥前失，清樽借后生。
何年遂疏懒，伏腊任躬耕。

[七言律诗]
未用船头报水程，为君持酒打愁城。
青山久负当年约，白髪多从客路生。
点检转工新句法，揩磨难减旧风情。
小留莫道无供给，一味东篱有落英。

[七言绝句]
秀野垂杨数里青，夕阳犹占一峰晴。
病来两耳如聋者，闻得岩泉㶁㶁声。

[七言律诗]
措枉我先违陛石，均劳公亦下堤沙。
已欣晚岁逢良友，更喜高秋见好花。
旨酒芳新来似水，危亭清绝至如家。
三杯举白歌相和，忘却风前两鬓华。

[五言律诗]
官居不惜日，宰县动三年。
忍事肠欲烂，为防头救燃。
不应一饱计，长受众人怜。
俛仰堪供笑，人间海易田。

[五言绝句]
手足恩情重，埙篪欢乐长。
要知能忘处，坟草两荒凉。

[五言律诗]
板舆曾至郑，灵輤此归周。
霭霭云将夕，亭亭月正秋。
九原开祔穴，故土覆新丘。
岁晏寒松下，茅苫孝子留。

[七言绝句]
祖宗先德后刑诛，八叶升平振古无。
驯致小羌如许黠，五兵虽惨亦时须。

[七言律诗]
塞氛未静铁衣寒，愁绝江南庾子山。
谁使石郎捐一道，仅闻柴氏复三关。
西当太白余孤垒，北望神州隔几寰。
犹忆楼船建黄钺，夕烽明灭照龙湾。

[七言绝句]
寻僧闲事为官忙，人指云生是上方。
少避归牛寻曲径，野田黄雀閙斜阳。

[五言律诗]
除夜在天涯，共君同忆归。
梦中倾寿酒，堂下著斑衣。
腊雪通宵舞，梅花到处飞。
更堪洞庭宿，愁思倍依依。

[五言律诗]
拔劒遶残樽，歌终便出门。
西风满天雪，何处报人恩。
勇死寻常事，轻讐不足论。
翻嫌易水上，细碎动离魂。

[七言绝句]
惟师墨海多雄藻，具足身中无欠宝。
先追御寇跨泠风，后伴骚人拾香草。

[七言绝句]
天遣酴醾玉作花，紫绵揉色染金沙。
凭君著意樽前看，便与春工立等差。

[五言律诗]
携手赠将行，山人道姓名。
光阴蓟子训，才术褚先生。
墙上梨花白，尊中桂酒清。
洛阳无二价，犹是慕风声。

[七言律诗]
白头那办老生涯，幸有痴儿可主家。
百岁光阴一场梦，三春消息几番花。
扫松预造清明酒，入峡先租谷雨茶。
随分支吾度时节，那求不死炼丹砂。

[七言律诗]
烟郭遥闻向晚鸡，水平舟静浪声齐。
高林带雨杨梅熟，曲岸笼云谢豹啼。
二女庙荒汀树老，九疑山碧楚天低。
湘南自古多离怨，莫动哀吟易惨凄。

[七言律诗]
之子通才不受拘，妙年文史足三余。
司征关市方共二，宴启华堂正乐胥。
锦帐笙歌香雾绕，禅房风月夜窗虚。
后生取舍能如此，问信宁非远器欤。

[七言律诗]
凤城春报曲江头，上客年年是胜游。
日暖云山当广陌，天清丝管在高楼。
茏葱树色分僊阁，缥缈花香泛御沟。
桂壁朱门新邸第，汉家恩泽问酂侯。

[七言绝句]
赠子倚松真袜样，不须裁减不须增。
青山自有白云衬，莫向红尘取次行。

[七言绝句]
拜月亭前梧叶稀，穿针楼上觉秋迟。
天孙正好贪欢笑，那得工夫赐巧丝。

[七言绝句]
踏破草鞋赤脚走，堂堂向外扬家丑。
只知歛袂出人前，不觉衣穿露两肘。

[七言律诗]
宣和栋宇镇东城，平野苍然一眺明。
叠嶂有情宜晚对，两溪无奈向西倾。
招邀风月标严句，麾斥云烟醒鲁楹。
谁倚阑干来点检，渡头终日有舟横。

[七言律诗]
十里河堤接郡城，城边杨柳密于屏。
行人尽日翠阴里，啼鸟数声残酒醒。
七泽观前无限草，高沙湖外一时青。
斜阳极目春如海，只有平庵两鬓星。

[七言绝句]
三日山行风绕林，天寒岁暮客愁深。
心期已悮梅花笑，急雪无端更满襟。

[七言绝句]
琵琶人去几经秋，司马青衫亦故丘。
唯有当时亭下水，无情依旧更东流。

[五言律诗]
亲宾过我舍，置酒乐嘉节。
不见箕山人，坐令欢意歇。
霜风吹嘉菊，撩乱篱下发。
欲寄一枝芳，云深去鸿灭。

[七言律诗]
冬冬九陌鼓声齐，百辟朝天马乱嘶。
月照浓霜寒更远，风吹红烛举还低。
官清立在金𬬻北，仗下归眠玉殿西。
莫笑老人多独出，晴山荒景觅诗题。

[七言绝句]
髭须潇飒面嶙峋，怪我多非旧日人。
百里挐舟谁复尔，却应情重故情亲。

[五言绝句]
闻道巴山里，春船正好行。
都将百年兴，一望九江城。

[七言绝句]
空中一洞足清风，上有长藤翠蔓秾。
说与山灵护持取，苍皮瘦骨恐为龙。

[五言绝句]
客来借毡看，笑指一书策。
不管卖不行，且图偷不得。

[七言律诗]
谁信夔夔解感神，嘤嘤赤子母心熏。
为将一滴翻瓢水，散作千家举臿云。
大化无端长寂寂，众形有欲自芸芸。
更须尽挽天河水，亟与三边洗恶氛。

[五言律诗]
舫样一亭小，依山复靠池。
每来分席坐，须忆下湖时。
竹弄当窗影，花添蘸水枝。
人间风浪恶，泛宅几天涯。

[七言律诗]
老荷宽恩许退耕，丝毫无报亦何情。
民贫乐岁尚艰食，道丧异端方肆行。
党祸本从名辈出，弊端常向盛时生。
古人骨冷青松下，谁起英魂与细评。

[五言律诗]
角黍菖蒲酒，年年旧俗谙。
采衣君自乐，白发我何堪。
静味瑶华句，闲思玉柄谭。
报之长命缕，祝庆在图南。

[七言绝句]
醉死杨家郭索生，此曹平日要横行。
不须复醢烦诸子，试比糟蟹几许争。

[七言律诗]
手捉长藤懒坐禅，起行饱饭且欹冠。
稍怜腊后霜畦色，已落春前汤饼盘。
快过邻墙无量酒，可奈淮楚如许寒。
一树梅花合催发，垂垂要遣腐儒看。

[七言律诗]
千堆白浪卷彭湖，一叶青帆映大孤。
梦里东坡魂尚魇，岸傍梅福笑相呼。
开门翠壁连天是，回首惊波一事无。
推下黄䌷见真意，的知陶令是贤乎。

[七言律诗]
正过重阳一月时，龟堂欢喜抱孙枝。
弃襦已足惊关吏，堆笏宁惟取世资。
落笔千言犹细事，读书万卷要深期。
汝翁豪杰非今士，不用担簦更觅师。

[五言绝句]
并失鹓鸾侣，空留麋鹿身。
只应嵩洛下，长作独游人。

[五言律诗]
豹雾谷容晦，虎风林响寒。
通宵喧涧濑，出日照岚峦。
掩卷妨作乐，搘筇咏考槃。
王孙有窟宅，吾道尚艰难。

[七言绝句]
弊居橘亦自南移，爱护栽培费歳时。
前此实成酸苦甚，应由与德不相宜。

[五言律诗]
客难寒山子，君诗无道理。
吾观乎古人，贫贱不为耻。
应之笑此言，谈何疎阔矣。
愿君似今日，钱是急事尔。

[七言律诗]
庄周高论伯牙琴，闲夜思量泪满襟。
四海共谁言近事，九原从此负初心。
鸥翻汉浦风波急，鴈下郧溪雾雨深。
慙媿苍生还有意，解歌襦袴至如今。

[七言绝句]
江南风物清温好，关内河山气势雄。
更看蜀中山水秀，一时兼取作吟翁。

[七言绝句]
客去钩窗咏小诗，游丝撩乱柳花稀。
微风尽日吹芳草，蝴蝶双双贴地飞。

[七言绝句]
一雨胡为限古城，定应留逐使君行。
前驱尚远毋庸遽，已见萧萧破久晴。

[五言律诗]
吾乡旴江西，流转半天下。
梦为故国游，流涕指丘社。
漂萍偶同止，风力巧相借。
感君声气似，剪烛对清夜。

[七言绝句]
文子平生不妄为，仲尼想亦喜闻之。
或能再矣斯犹可，何况加之以三思。

[七言绝句]
新亭花木低几杖，叶幄已成藏远山。
小渚云生夜深月，十分秋思五湖间。

[五言律诗]
朝气爽不昏，清净天无霞。
善恶两相融，世虑遗尘沙。
疏钟下残月，余响递幽遐。
了失去来心，淤泥出荷茄。

[五言律诗]
山客地炉里，然薪如阳辉。
松膏作𣺫瀡，杉子为珠玑。
响误击刺闹，燄疑彗孛飞。
傍边煖白酒，不觉瀑冰垂。

[七言绝句]
说道疏时元是密，偶于忙处得寻闲。
宿愁复岭重山外，新趣清风明月闲。

[五言律诗]
朝歌忧思多，暮歌无奈何。
偶叹气亦绝，未恸血先沱。
泪落入口少，不如出眼多。
安得常病躯，不为瘠且瘥。

[七言绝句]
名器君司戒妄求，幸门一启国深忧。
请看三晋叨封后，便有田齐亦效尤。

[七言绝句]
三茎曲与两茎斜，径直门风八字开。
拟向翠微寻路入，知他赚却几人来。

[七言律诗]
一曲笙歌瑶水滨，曾留逸足驻征轮。
人间甲子周千岁，灵境杯觞初一巡。
玉兔银河终不夜，奇花好树镇长春。
悄知碧海饶词句，歌向俗流疑误人。

[五言律诗]
落日鸣笳鼓，西风卷旆旌。
熊罴千骑肃，锦绣一川明。
猛士方投石，将军未请缨。
不须夸剑舞，却縠是书生。

[七言律诗]
东家华衮屡垂褒，倾耳幽兰郢唱高。
雪苑曳裾惭赋客，春塘飞笔见诗豪。
千金秦市文终贵，九奏钧天梦自劳。
他日海槎如犯斗，愿将孤迹托星曹。

[五言绝句]
竹下青莎中，细长三四片。
主人虽不归，长见主人面。

[七言律诗]
一道长虹跨北河，往来凭此涉清波。
帆从宝相丛中度，人向金鼇顶上过。
此日高车题字少，昔年驱石叙功多。
凤凰已去无遗响，只此江鸥答棹歌。

[七言绝句]
知君色欲未能除，好把精神契太初。
从今发誓休贪欲，我保教君入太虚。

[五言律诗]
塞垒烽初息，留都倚重臣。
奸骄阴夺气，政化本如春。
待得中兴旦，宁论独病身。
空余门下士，悲恨不胜陈。

[七言律诗]
鸾骖不是厌尘凡，王母瑶池促驾还。
家在两三千里外，人生一十六年间。
好随神女游舒水，难伴文君归蜀山。
试向仙源问消息，桃花零落水潺潺。

[七言律诗]
扰扰红尘高卧客，红尘不染人难识。
琅琅为讲还丹篇，若有清风濯胸臆。
玉兔走入流珠宫，正向时人失中得。
根本盖自仙翁传，仙翁住世千余年。

[七言绝句]
闻君屡醉赏红英，落尽残花酒未醒。
嗟我落花无分看，莫嫌狼藉扫中庭。

[七言绝句]
怪雨盲风塞冷湾，破头艇子出湖滩。
平生无地酬忠信，独向风波险处看。

[七言绝句]
入樵万里海棠林，花作云霞树作阴。
莫笑道人行此路，却怀程邵看花心。

[七言律诗]
苍野迷云黯不归，远风吹雨入岩扉。
石床润极琴丝缓，水阁寒多酒力微。
夕梦将成还滴滴，春心欲断正霏霏。
忧花惜月长如此，争得东阳病骨肥。

[五言绝句]
寻花不惜命，爱雪常忍冻。
三为郡太守，清似于陵仲。

[五言律诗]
水阔鸟乌倦，墟寒童仆饥。
一湾村县过，百折暮江迟。
晓梦孤灯见，春阴病骨知。
简书宁不畏，旅力奈先疲。

[七言绝句]
平畴交绿蔼成阴，梅豆初肥酒味新。
门外好禽情分熟，不知春去尚啼春。

[七言律诗]
平生种德在斯民，物理循环付大钧。
今日里闾惊万石，异时廊庙活千人。
退藏欲遂箕山志，谈笑归来颍水滨。
漫效儿童祝难老，楚南灵木不知春。

[七言律诗]
枯霜剪尽千林叶，才放江头第一春。
瘦影看来天爱画，孤根生处地无尘。
夜郎岁晚逢羁客，谷口寒云见似人。
绝是精神吟不尽，好枝和月插纱巾。

[五言绝句]
齿如十二月，𮪃牙象四时。
二十四气足，伯乐视为规。

[七言绝句]
头颅如雪困风波，未到灵山未倒戈。
百万人中笑花眼，元来犹有此头陀。

[七言律诗]
贤哉蘧瑗晚知非，此道吾今亦庶几。
囊乏一钱聊自哂，家无三径不妨归。
冥鸿久已离矰缴，野马由来免靮鞿。
溪上月明船正穏，肯将簪笏换蓑衣。

[七言绝句]
卧看山色懒扶舆，拟櫂扁舟学钓鱼。
谁似湘流知我意，秋来三得道州书。

[五言律诗]
雨柳枝枝弱，风光片片斜。
蜻蜓怜晓露，蛱蝶恋秋花。
饥啅空篱雀，寒栖满树鸦。
荒凉池馆内，不似有人家。

[七言律诗]
际天州县出要荒，始觉承平日月长。
一望宛无戎甲马，四围皆是汉封疆。
清笳沓沓翻新曲，寒月低低下乳墙。
说与远人知德意，九重深处是成康。

[五言律诗]
庭绿草纤纤，边州白露沾。
别歌缘劒起，客泪是愁添。
见月鹊啼树，避风云满帘。
将军尽尊酒，楼上赋星占。

[五言律诗]
两朝尊辅拂，一德赞规恢。
简劾人所畏，囊封天可回。
指挥兵事密，谈笑塞氛开。
尺五魁三象，俄惊山岳颓。

[七言律诗]
蕴隆尤更觉天穹，谁道滂沱正伏中。
风卷海潮雷助势，夜占星毕月移宫。
黄云𫐖轕村村喜，碧玉淙琤处处通。
前日勤民均此念，尊前一笑大家同。

[七言绝句]
卖花担上买秋光，分贮冰壶沁晓凉。
滴取露珠供砚水，笔头已觉带天香。

[五言律诗]
多生有奇姿，名已在仙籍。
朝游风后馆，暮返旌阳宅。
五月凉如秋，照夜干将白。
养之锋铓余，参鲁柴亦愚。

[七言律诗]
堂开冻石千年翠，艺讲秋胶百步威。
揖让未能忘典礼，英雄孰不惯戎衣。
风波险似金机骇，日月忙如雪羽飞。
莫怪尊前频浩叹，男儿志愿与时违。

[五言律诗]
咫尺去天郡，少双名世儒。
两轓建有日，五袴周无襦。
孔庙云来祀，柯山衿珮趋。
常侯振文化，相业起于衢。

[五言绝句]
山尽寒随尽，春归客亦归。
一杯分岁酒，送腊强依依。

[七言律诗]
战退妖狐是不难，飞毛散羽息争端。
瓮眠但愿为逋客，靴没何须慕大官。
化化形形随物付，平平坦坦与人看。
闭门独有袁夫子，穷饿难磨气象胖。

[七言律诗]
照人风骨玉颀然，来慰衰途亦自贤。
肝胆秋光磨洞彻，齿牙岳色嚼芳鲜。
应传画里风烟句，更学诗中文字禅。
已作一灯长到晓，定然百衲不知年。

[五言律诗]
六经圣所传，百代尊元龟。
谆谆布方册，一字不汝欺。
抱书入家塾，自汝儿童时。
老乃幸不验，愚哉死何悲。

[七言绝句]
浮玉飘香别绪多，缓流溪水浸铜柯。
先春有意春无意，春奈千红百紫何。

[七言律诗]
景迫桑榆欢意少，相依药椀与茶杯。
忽闻有客载醪过，谁道无人裹饭来。
家在恍惊如鹤化，岁丰未可罪龙乖。
闲吟不与君争巧，自作村田乐散怀。

[七言律诗]
狂歌白鹿上青天，可似兰塘钓紫烟。
万卷祖龙坑外物，一泓孙楚耳中泉。
翩翾蛮榼薰晴浦，毂辘鱼车响夜船。
学取青莲李居士，一生杯酒在神仙。

[五言律诗]
回首三年别，追怀一笑欢。
坐移香砌暖，饮散烛花残。
蒿里归何速，桃蹊忍更看。
秋原愁绝处，为想鹡鸰寒。

[七言绝句]
城笳吹下暮云边，萤照书帷夜未眠。
游子不堪征袖薄，西风懒诵捣衣篇。

[七言律诗]
小春才过气纡徐，门外旌麾正塞途。
剩喜二天临制阃，却来三径访耆儒。
酒浮沆瀣杯中液，茗瀹枪旗碗面腴。
且趁良宵拚一醉，赐环行即上亨衢。

[七言绝句]
日轮停午汗珠融，帘箔都无半点风。
唤起睡龙行一雨，病身移入水晶宫。

[五言律诗]
中年举儿子，漫种老生涯。
学语啭春鸟，涂窗行暮鸦。
欲嗔王母惜，稍慧女兄夸。
解著潜夫论，不妨无外家。

[五言律诗]
茫茫信马行，不似近都城。
苑吏犹迷路，江人莫问程。
聚来千嶂出，落去一川平。
日暮客心速，愁闻鴈数声。

[五言律诗]
文物湘中盛，唯公独最优。
麒麟来瑞世，鹏鹗快横秋。
桂籍名方著，灯窗志少酬。
居乡多令望，治国蕴嘉猷。

[七言律诗]
十年不到鲁东门，归梦长随酒半醺。
后进颇能欺俗吏，故交独肯寄高文。
老贪北阙千钟米，兴在西山一段云。
欲乞此身南亩去，移书先报苇溪闻。

[七言律诗]
入夏情怀转不中，多愁多病愈乖慵。
匡诗该博终难继，蒋迳幽闲颇愿从。
頼得古文消日月，更无佳友话心胸。
吾宗幸有边经笥，却得时时一叩钟。

[七言绝句]
山似挼蓝波似染，游心一向难拘捡。
仍携二友所分茶，每到烟岚深处点。

[七言绝句]
无心闲淡云归洞，有影澄清月在潭。
此景灼然超物外，本来成现不须参。

[七言绝句]
重九登高折未残，霜蕤犹带晚香寒。
莫嫌烂熳开何益，秀色侵人若可餐。

[七言绝句]
满地花阴不闭门，琵琶抱恨立黄昏。
妾身不似天边月，此夜此时重见君。

[七言绝句]
昔有乡贤阳道州，亦闻比近有松楸。
新阡便合开三径，同气相求好并游。

[七言绝句]
人身正类砂盆破，三篾束缚全暂时。
暑往寒来宜爱惜，莫教土上更加泥。

[五言律诗]
秋风一夕来，木落江水波。
相将鴈南翔，奈有孤飞何。
四海兄弟少，百年离别多。
傥坚归来心，富贵尔则那。

[七言律诗]
万境沉沉夜气严，广寒初下水晶帘。
三杯强沃浇肠酒，一捻聊分暖砚盐。
已恨梅梢遭挫折，可堪风物为般添。
才高柳絮虽难到，此语于今亦恶拈。

[七言律诗]
上元时节皆相慕，皇都城里万家灯。
笙歌有处共夸称，架肩叠足几许层。
轻尘雾敛月明中，车骑云𫐌五夜风。
意气尽随年少得，九衢填咽乐声同。

[七言律诗]
风凄日薄鬓毛新，岁岁年年乐此辰。
多少昔贤留赋咏，大都九日称清贫。
瓮头无酒心仍醉，篱下看山意愈真。
自采黄花供陶谢，迩来嘉兴属何人。

[七言绝句]
妃子妖红湿领巾，马嵬遗恨几番春。
如何淡素衣龙衮，一似秦宫入道人。

[七言律诗]
厌住愁城徙醉乡，春风也肯到山房。
鸭头绿涨池平岸，猩血红深杏出墙。
淡薄相遭心已懒，修行无力梦犹狂。
更嗟著句多尘思，惭愧溪藤似截肪。

[五言律诗]
老景存三乐，浮生付六如。
是非忘马指，憎爱任乌胥。
故里仍饥馑，清流例阔疏。
有人风雪外，诗在断桥馿。

[五言律诗]
水国烟霞客，春来始定居。
老逢人事懒，贫觉旧交疎。
隙影窥蟾滴，芸香散箧书。
西湖风月好，不到一年余。

[五言律诗]
万里经年别，临分手重携。
地寒冬气早，家远暮云低。
有信秋凭雁，无眠夜听鸡。
满怀霜露感，不隔故山西。

[七言绝句]
飔飔忽见青鸾尾，扫遍翠崖冈上头。
昨夜月明仙子过，玉笙吹彻万山秋。

[七言绝句]
四海声名陈太丘，元方有子复何忧。
他年羔鴈成群至，不独丹青诧豫州。

[五言绝句]
梦作吴淞去，脍鲈捣香橙。
道逢湖海人，欢宴如平生。

[七言律诗]
村落潇潇晚吹生，斜阳天际与林平。
黄花照眼吟肩耸，红袖扶头醉帽轻。
可惯探题仍击钵，敢辞偿令独浮觥。
相逢又复惊相别，樽酒何妨意气倾。

[七言绝句]
黍遇今朝尽生角，艾从何处忽为神。
荷香十里一钩月，定有扁舟归去人。

[七言律诗]
迹寄邮程冒冷云，病身染透客衣尘。
欹倾茅店清眠雪，想像梅村逺醉春。
樵子独还衣缷湿，篙人相告酒赊频。
荒鸡唱断天将曙，快觧孤篷野渡濵。

[七言绝句]
昔迎留守萧丞相，今哭谈经戴侍中。
一代高情无觅处，落花残日九原风。

[七言律诗]
一岁忧兵四阅时，偷生不恨隙驹驰。
如何南纪持竿手，却把西州破贼旗。
傥有青油盛快士，何妨画戟入新诗。
因君调我还增气，男子平生政要奇。

[七言律诗]
世间无尽是天游，更出吴山最上头。
江面春声潮卷雪，湖心寒影月澄秋。
海门舟楫云开见，瀛屿亭台水载浮。
不比钱塘歌舞处，远怀西北有神州。

[七言律诗]
退食黄堂喜自公，不妨幽兴嘱芳丛。
双旌不出闲春昼，大笔微吟缀祖风。
老矣交朋今日少，飘然游宦异乡同。
杖藜约我过南浦，贤圣时时为一中。

[五言律诗]
禁署方怀忝，纶闱已再加。
暂来西掖路，还整上清槎。
恍惚归丹地，深严宿绛霞。
幽襟聊自适，闲弄紫薇花。

[七言绝句]
金鼎先干活水银，水银干了大丹成。
分明有个长生草，点铁成金不悮人。

[五言律诗]
倚楼闲看雨，已下又重登。
困入春深剧，愁逢日暮增。
家书闻子病，时事说兵兴。
流汗才挥扇，风寒忽似冰。

[五言绝句]
落日谢虚阁，横琴相对闲。
片云将急雨，一笑失前山。

[七言绝句]
雨后浮云更拥山，须臾已作太空还。
了然悟得渊明意，投绂归来径掩关。

[七言绝句]
唤渡江沙眼欲枯，羁臣中道落崎岖。
乘船不管千金购，渔父真成大丈夫。

[五言律诗]
才昔高南国，名今播八弦。
英姿留此地，余泽及编氓。
仙去江山在，恩来日月明。
经从千载后，款谒荐微诚。

[五言律诗]
为客自堪悲，风尘日满衣。
承明无计入，旧隐但怀归。
雪积孤城暗，灯残晓角微。
相逢喜同宿，此地故人稀。

[七言律诗]
宿雾霏霏隐翠岚，傍溪幽石自巉岩。
樵歌递响来危径，渔网连舟集小潭。
野渡无人闲寂寂，林花著雨落毵毵。
谁知逐客凄凉意，歳宴南迁剑浦南。

[七言绝句]
贤愚狂圣等为人，要是天君自策勲。
举世纷纷谁得妙，韩公惟许孟轲醇。

[五言绝句]
一路经行处，盘溪绕僻原。
蜂喧花外坞，犬吠竹边门。

[五言律诗]
汉文思贾傅，贾傅遂生还。
今日又如此，送君非等闲。
云寒犹惜雪，烧猛似烹山。
应笑无机者，腾腾天地间。

[七言律诗]
男儿十六已非孩，心地迷云渐剔开。
虽复词章当藻绘，要从德性植根荄。
谦和孝友能无愧，富贵功名付傥来。
但愿时平早还蜀，田间伴我𣃁蒿莱。

[七言绝句]
高槛连天望武威，穷阴拂地戍金微。
九城弦管声遥发，一夜关山雪满飞。

[七言绝句]
笑指岩前石怪奇，几人来此认桃溪。
回头便是桃谿路，莫向儿曹指处迷。

[五言绝句]
梅花破萼时，瘴雨吹成雪。
驿使忽相逢，无言似愁绝。

[五言绝句]
北面老先生，人间事饱更。
不闻求乐氏，但见荐荆卿。

[五言律诗]
晨起梳头懒，披衣立草堂。
雾昏全隐树，气暖不成霜。
滩急回鱼队，天低衬雁行。
新春犹一月，已觉日微长。

[七言律诗]
平池积潦涨轻痕，宛若扁舟系水滨。
断岸才盈六七尺，低蓬恰受两三人。
巡簷悦目蒲莲秀，隠几忘机雁鹜驯。
坐阅江湖好风景，不愁涛濑阔无津。

[七言律诗]
西风吹起莼鲈兴，八座归来有此山。
林麓两峰亭榭外，潇湘一片水云间。
天生景物四时好，人满乾坤几个闲。
语唤石屏非浪语，常思蜡屐共跻攀。

[七言律诗]
尝记寻芳到习池，攀条频认去年枝。
晓穿曲径千林去，晚度危桥一木支。
不避春寒来得得，只缘人望故迟迟。
无钱可办罗浮醉，报答春光只有诗。

[七言律诗]
尧夫非是爱吟诗，诗是尧夫语物时。
物盛物衰随气候，人荣人瘁逐推移。
天边新月有时待，水上落花何处追。
皆是世间常事耳，尧夫非是爱吟诗。

[七言绝句]
一段风流出自然，中和气候嫩凉天。
百年心事无人会，付与茅亭伴吕仙。

[七言绝句]
尘土无因狎隐沦，青山一望每伤神。
可能前岭空乔木，应有怀才抱器人。

[七言绝句]
行尽江山知几重，山前池沼尚残红。
尘埃满眼欣相见，驻马垂杨夹岸风。

[七言绝句]
莫唱阳关堕泪声，一杯相属已酸辛。
丈夫感慨犹如此，应有偷弹玉筯人。

[五言律诗]
四海风涛日，谁欤柱急流。
山东雄剧孟，蓟北化田畴。
气静天阍晚，星沉戍角秋。
如君关气数，宁不重嫠忧。

[七言律诗]
筵上诗题共笔床，罇前酒兴话高阳。
心清自觉官曹简，院静先知节候凉。
南国少年推贵重，东堂前辈让贤良。
好看双凤追飞处，胡粉新涂紫界墙。

[七言绝句]
阔连峰岭玉崔嵬，春逐阳和动地来。
不似前村深雪里，夜寒唯有一枝开。

[五言律诗]
今夕知何夕，相逢莫漫愁。
凉飔开北牖，新月挂西楼。
重惜经年别，贪延数刻秋。
明朝河汉隔，西向望牵牛。

[七言绝句]
深闺闲锁难成梦，那得同衾共绣床。
一自与郎江上别，霜天更自觉宵长。

[七言律诗]
延塞何须辍巨公，西师今复久櫜弓。
三台班秩名虽重，四海生灵泽未丰。
莫泥兵韬求策胜，更充贤业俟时通。
归来谈笑岩廊上，致主唐虞始是功。

[七言绝句]
寻春行过古城东，春气先从海角通。
池草怯霜拳嫩绿，山桃迎日展新红。

[七言绝句]
山家茆屋隔寒林，独抱枯桐觅旧吟。
门掩无人飞蛱蝶，白云垂地结晴阴。

[七言绝句]
孙吴纪闻旧刊碑，埋没蟠螭与伏龟。
惆怅石冈三断在，至今犹似鼎分时。

[七言绝句]
野水桥边折得看，花头开尽雪痕干。
刚风摇动仙云坠，一夜香深玉骨寒。

[七言律诗]
常诵飞龙邅洞庭，登楼况复把骚经。
瑠璃万顷天同碧，翠黛一螺山更青。
白鸟风髙方倦翮，苍鹰冬暖正舒翎。
客愁欲作长鲸吸，却笑三闾只独醒。

[七言律诗]
敝屣稀行故不穿，荒陬何处赏芳妍。
诗人邂逅能乘兴，野客勤劬便肆筵。
满壁画图俱俨若，一川风物更萧然。
攀翻百树梨花雪，醉拟春风二月天。

[五言律诗]
世事巧相违，残年幸许归。
虽云裁兔褐，不拟出渔扉。
拂石襟灵爽，搘筇气力微。
朝衣犹挂却，况遣著戎衣。

[七言律诗]
大心觉也无亏成，小心沤也随灭生。
道人常与箒柄行，遇其欻起须扫清。
世间亦有无根树，又言朗月当空住。
劫尘颠倒不自由，只笑本来无扫处。

[七言律诗]
盗跖有年颜子夭，千秋此理竟难昭。
一枝仙果方成实，三叶阶兰已尽凋。
壮志永违祇自恨，清魂一去更谁招。
犹胜伯道终身后，应得幽冥慰寂寥。

[五言律诗]
戚戚彼何人，明眸利于月。
啼妆晓不干，素面凝香雪。
良人去淄右，镜破金簪折。
空藏兰蕙心，不忍琴中说。

[五言绝句]
众生种性深，安可类圆心。
妄迷尘数业，三界自漂沉。

[七言绝句]
花落波间生缬纹，香飘风外似炉薰。
六郎颜色应惭汝，八子风流定似君。

[七言律诗]
频向清时课郡功，履声长忆未央宫。
祇言治行称黄覇，果见朝廷征弱翁。
简注岂惟陛下圣，讙谣还见庶民同。
孰云故国非乔木，赐第行看又植桐。

[七言绝句]
芭蕉无耳闻雷开，葵华无眼随日转。
释迦老子亦无生，每岁今朝浴一遍。

[七言律诗]
踏雪相过似语离，岁俄在巳可胜悲。
买臣富贵天悭与，贾谊才名众误期。
奉养慈闱才有弟，流传家学更无儿。
羸骖偶跨身为累，稳骤雕鞍竟是谁。

[七言绝句]
三川北虏乱如麻，四海南奔似永嘉。
但用东山谢安石，为君谈笑静胡沙。

[七言绝句]
一任猜嫌极口憎，布衫裹铁面生棱。
何如乞与袈裟著，画作西山十七僧。

[七言绝句]
明日振衣千仞冈，夜分起看月和霜。
久知行路难如此，不用悲歌泪满裳。

[七言律诗]
秀翮翩翩五采鸾，乘云飞傍玉阑干。
天开金马文章署，诏选银鱼侍从官。
念我覊栖三澨水，怜君出入五云端。
从容退食鸣琴处，肯信风尘作吏难。

[七言绝句]
画栋岧嶤倚翠微，玉箫声断紫烟飞。
凭阑万里秋光老，谁会长吟久未归。

[五言律诗]
内助功推冠，名成父子间。
中原遗俗尽，旧族素风还。
石窌天开邑，宫门日缀班。
光华竟何许，夕照在西山。

[七言绝句]
桑间篝火却宜蚕，风土相传我未谙。
但得明年少行役，只裁白纻作春衫。

[五言律诗]
此地堪营屋，何山更采薇。
怪松拏石出，好鸟傍人飞。
衰相年来见，幽寻乱后稀。
郎君似冰玉，令我亦忘归。

[七言绝句]
头项焦黄身黑粗，更兼腿大及臀拖。
若还牙齿尖而厚，日鬭数番也不多。

[七言绝句]
碧落初明月未收，露华香滴杏梢头。
玉阑干外东风暖，人在重云第几楼。

[七言绝句]
报客传言信已通，叉手低头便鞠躬。
对面一双青白眼，当头蹉过住山翁。

[七言绝句]
著时人显衫还隐，不著人亡衫却存。
隐显存亡是何物，黄金铸出铁昆仑。

[七言绝句]
盘空势险露岩根，深洞声寒落石泉。
好是雨余江上见，水云僧出认西天。

[五言律诗]
亭枕方塘上，轩开四照新。
花涵清露晓，风卷绿波春。
日暖眠汀鹭，荷翻跃锦鳞。
熙熙游宴地，行乐慰西人。

[七言绝句]
会得个中无两重，笑棚傀儡虚拈弄。
水云佳处看回来，少听痴人多说梦。

[七言绝句]
戴郎台上镜面平，达人大观因我名。
何时燕爵贺新屋，唤取竹枝歌月明。

[七言律诗]
词源浩渺浙江潮，倒泻银河落九霄。
贝阙珠宫春不老，蓬莱瀛海路非遥。
多君访古曾携手，愧我劳生漫折腰。
拟欲诛茅成小隠，山云不薄幸相招。

[五言律诗]
一生官偪仄，几处狱平反。
夜雨滴归思，凯风唳泪痕。
竟令驹入梦，莫尽桂销冤。
点检慈恩旧，秋空几断魂。

[五言律诗]
终日路岐旁，前程亦可量。
未能慙面黑，只是恨头方。
雅旨逾千里，高文近两行。
君知不识字，第一莫形相。

[七言律诗]
金闺人静月华生，玉宇风微晓露清。
深拱北辰三素远，静看东壁几星明。
嫱嫫岂易欺轩鉴，韶濩那容奏郑声。
闻说壶天春日永，怳疑鼇戴欲番更。

[七言绝句]
石头城上望斜晖，览尽金陵寂寞归。
叹息青天如许大，可无一个凤凰飞。

[七言律诗]
湛泉问讯十分春，安得搘筇踵后尘。
不是稽山无贺老，定应坐客畏陈遵。
凫飞渤岛姑容我，马系堂阶解笑人。
重约焦坑新茗熟，一瓯相对话情亲。

[五言律诗]
所至无嚬蹙，当今亦鲜哉。
名誉非易致，悦服有从来。
汉令更泉币，吴侬告水灾。
忽闻自天下，何策可春回。

[五言律诗]
车马红尘里，阅人谁似君。
洚流倾世论，砥柱倚斯文。
籍甚诗书誉，超然利欲醺。
相从期岁晚，兰佩袭芳熏。

[七言律诗]
万里山巅与水涯，春风招看杏园花。
向来科第直溷子，此去文章应满家。
休学游仙穷越巂，且从知己控褒斜。
南楼东望当思我，药裹堆中两鬓华。

[五言律诗]
紫阁雪未尽，杏园花亦寒。
灞西辞旧友，楚外忆新安。
细雨猨啼枿，微阳鹭起滩。
旋应赴秋贡，讵得久承欢。

[五言律诗]
独往知吾事，语离何所求。
故家无别业，残梦下扁舟。
积叶吴宫冷，吟猿顾渚秋。
那能不相待，羁旅负清游。

[七言律诗]
双凫飞出九重关，带得中原气象还。
抵死欲留之子住，吹笙要伴老夫闲。
草荒白鹤峰前宅，云散黄龙洞口山。
茉莉素馨闻已熟，妙香从此賸熏班。

[七言绝句]
东岸楼台西岸山，潇湘一片在中间。
红尘不到沧波上，僧与白云相对闲。

[七言绝句]
月冷江清近猎时，玉阶金瓦雪澌澌。
浴堂门外抄名入，公主家人谢面脂。

[七言律诗]
良辰惟有菊前杯，十五蟾光已看回。
白蚁酦醅凉后熟，黄金蓓蕾夜来开。
休悲往古事何在，且乐去年时复来。
好是夕阳须管醉，花丛中放玉山颓。

[七言绝句]
嘉陵江上万重山，何事临江一破颜。
自笑只缘任敬仲，等闲身度百牢关。

[七言律诗]
常恨清风千载郁，洞天令得恣游遨。
松楸古色玉坛静，鸾鹤不来青汉高。
茅氏井寒丹已化，玄宗碑断梦仍劳。
分明有个长生路，休向红尘叹二毛。

[七言律诗]
长啸出门山月高，古来宁独我蓬蒿。
拙于生事岂无粥，犹有故情焉用袍。
垅亩桑麻豳雅颂，亭臯木叶楚离骚。
不知公相今谁是，已与人间久绝交。

[五言律诗]
天运丁阳九，蒙尘事可伤。
群寮徒陷敌，贼子更臣张。
自古宁无死，惟公独有光。
向来从伪者，生意日荒凉。

[五言律诗]
吾诗鬰不发，孤寂奈愁何。
偶尔得一语，快如疏九河。
黄流舞浩荡，白雨助滂沱。
门外无来客，花前自浩歌。

[七言绝句]
残书半折立风檐，欲步还慵睡未忺。
忽忆故人谈笑处，擘莲尝芡御炎炎。

[七言律诗]
薄宦江湖苦异途，十年骨肉隔音书。
此行政尔见公面，又迫归欤巾我车。
安得从容林下去，相从漫浪物之初。
念公不是渔竿客，合结丝絇立玉除。

[五言律诗]
迩联咨夕访，清问切辰猷。
博学今中垒，遐征古上游。
齿寒当预计，身履即良筹。
颇牧岂云远，隠忧其有瘳。

[七言律诗]
万乘回辕入未央，六花迎驾舞康庄。
都人失喜瞻天仗，旱俗相呼候岁穰。
百局桥山方暴露，两宫长信正凄凉。
去年群玉题诗处，独倚栏杆泪几行。

[七言绝句]
青骨标灵尔许奇，翩翩白马去何之。
庙门贴在烟云上，此是江东第一祠。

[七言绝句]
荀令香销潘簟空，悼亡诗满旧屏风。
扶床小女君先识，应为些些似外翁。

[七言绝句]
风流顿尽万花浦，俛仰已陈双桂亭。
黄鞠华差强人意，红拒霜犹有典刑。

[七言绝句]
佳人绝世堕空谷，破恨解颜春亦来。
莫对溪山话京洛，碧云西北涨黄埃。

[五言律诗]
子将今月旦，可否判生枯。
高论真能借，羁怀未觉孤。
竹吟风拂席，花饮月当垆。
甚愿陪游屐，唯惭老杜殊。

[五言律诗]
野宽秋望阁，浩荡雨初还。
寒树争标岭，归云各占山。
岁穷风物惨，地阔井闾闲。
饱食端无补，微官亦愧颜。

[七言律诗]
一笑楼头属晚晴，我曹此乐最难名。
玉樽浮蚁一様白，青眼与山相对横。
个里风流终古在，世间荣利过云轻。
未应暮色催归思，天外娟娟新月生。

[七言律诗]
风雨年时政不佳，山翁无酒向谁赊。
又还九日看黄菊，却喜晴天映碧纱。
有底尊前悲节物，只应醉里送生涯。
明年徧插茱萸处，目断西飞雁影斜。

[五言律诗]
万顷无寸苗，旱气白于水。
桑叶虫蚀尽，蚕未三眠起。
挽舟如挽山，何缘出泥滓。
滞冤何足言，耕夫将饿死。

[七言律诗]
扶羸十日候行期，瓜叶初生荷满池。
别袖难禁须进酒，离情未足更题诗。
飞鸾渡口还家后，老鼠梯前到阙时。
士论民谣如缴日，甘泉直上岂容迟。

[七言律诗]
贪禄忘归秪自羞，一窗且复送悠悠。
镜明不为人藏老，酒薄难供客散愁。
正得虚名真画饼，元非大噐愧函牛。
年来事业君知否，高束诗书学问囚。

[七言绝句]
朔风吹尽暮云平，室暖炉红睡达明。
但怪朝来满山白，不知昨夜打窗声。

[七言绝句]
八行黥墨笑金晖，今亦提兵上海涯。
一介问安虽老畧，感恩犹胜李申之。

[七言律诗]
画舫朱帘出晓关，便风飞过几重湾。
路经僧舍渔村畔，身在烟霏雾霭间。
惊浪沸晴输远浦，乱云拖粉露崇山。
偶因王事从心赏，诗语匆匆不暇删。

[五言绝句]
枢机要发迟，饮食戒味厚。
渔人溺于波，君子溺于口。

[七言律诗]
肺渴初供醒酒冰，又思携客上峥嵘。
十分宇宙无尘事，一色琼瑶是化城。
病起未堪论斗醉，诗狂且莫到参横。
剡溪可是忙回棹，冻合琉璃作么生。

[七言绝句]
此夜月明胜月半，可怜衰病自欹眠。
窗前树子如人影，渺渺羁雌叫渚田。

[五言律诗]
忽复清明过，林园绿阴稠。
光阴同毂转，身世着舟浮。
旧识梁间燕，全生水上鸥。
幸闻诸将辈，稍稍近前旒。

[七言绝句]
春香摇曳夏阴繁，蹊曲愔愔静可攀。
不是仙园三食罢，何缘灵核到人间。

[五言律诗]
晚眺青牛谷，晨游白鹿山。
乾坤何日老，今古几人闲。
卉木烟华紫，江湖雨气斑。
聘君犹在否，怅望隔云关。

[五言绝句]
一色通身白，天然绝点尘。
咤沙当古路，不吼也惊人。

[七言绝句]
来时圣主假光辉，心恃朝恩计日归。
谁料忽成云雨别，独将边泪洒戎衣。

[七言绝句]
梅花落尽杏花迟，终日廉纤细雨霏。
不倒一樽消客恨，可令醒眼送春归。

[七言律诗]
悼亡何事觉神伤，端为音容不可忘。
举案素闻敦节操，题桥今见共龙光。
锦囊屡庆宸恩重，丹旐俄嗟蜀道长。
髣髴灵游元未远，无人解致返魂香。

[五言律诗]
畴昔侍严亲，俱为彩服人。
游兰已多益，得桂复同春。
风树悲欢异，萍波聚散频。
峡中尽遗事，何处不沾巾。

[五言律诗]
社日神林鼓，丰年处处祈。
水痕深浸谷，野烧暖生薇。
农务相寻急，吾诗不疗饥。
夜长闲扣角，亦喜饭牛肥。

[五言律诗]
三纪羽林卫，千秋彝鼎铭。
拔材多男爵，教子宝遗经。
淮上开王社，云边落将星。
后来思燕颔，麟阁仰丹青。

[七言绝句]
溪上和风吹薄云，溪边花木亦欣欣。
州人未散烦携酒，行乐先须让使君。

[七言律诗]
两两鸣鸠语画檐，雨余芳草欲生烟。
瓮头酒熟常留客，象外诗成颇类仙。
扬子有才犹执戟，渊明无事合归田。
地偏时事人传少，收拾琴书且醉眠。

[七言绝句]
城角新居邻静寺，时从新阁上经楼。
南山泉入宫中去，先向诗人门外流。

[七言律诗]
除官东守洛阳宫，恩比藩方任更雄。
拜表出时传七刻，排班衙日有三公。
旌旗严重临关外，庭宇清深接禁中。
三十六峰诗酒思，朝朝闲望与谁同。

[七言绝句]
银色诸天渺不穷，森罗万象匪磨镕。
眼明的历南枝好，绝胜瑶台月下逢。

[七言律诗]
下视垂杨拂路尘，双峰石上覆苔文。
浓霜满迳无红叶，晚日高枝有白云。
春砌花飘僧旋扫，寒溪子落鹤先闻。
那堪寂寞悲风起，千树深藏李白坟。

[七言律诗]
龙飞乙酉三三日，节物催春睡不知。
便作花残鶑老态，略无天朗气清时。
丽人行欠高吟续，禊帖碑从赝本欺。
逸兴不随今古尽，振衣千仞赴心期。

[七言绝句]
灵通禅刹古丛林，永日惟闻钟梵音。
阅世兴亡千室佛，百年风雨古墙金。

[七言绝句]
先生尝此傲明时，绿袖清波万古奇。
应有好名心未息，滩头洗耳欲人知。

[七言绝句]
昔梦浮生定是非，家山且喜隔年归。
扁舟又出栏潮闸，出处初心老更违。

[七言律诗]
云阵穷天雨足低，阴霞不照露盘西。
城高已蔽觚棱凤，水浊先愁独漉泥。
战蚁争封缘暗穴，怒蛙邀轼沸空蹊。
斋窗病枕迷昏晏，只有喈喈托曙鸡。

[七言绝句]
玉几当中宝作床，无端絮惹御袍香。
群公唱第鱼龙化，列侍金阶若堵墙。

[五言绝句]
结楥遂芳植，覆墙拥深翠。
还当具春酒，与客花下醉。

[五言律诗]
诏书应在道，君但趣行装。
去棹乘桃涨，朝衣带芷香。
归斋寻旧话，上殿拜新皇。
论事依经好，平迁是玉堂。

[七言绝句]
江清端可乐朝饥，崄处行人尽得知。
平陆波涛良叵测，崄中却自是平夷。

[七言律诗]
凄凉三十六青春，叹息从人只累身。
内外诸门方破碎，初终两姓却沉沦。
平生尚未谙奢泰，已病犹能强补纫。
便向夜台逢考妣，应传同气各邅迍。

[七言律诗]
平生志业独相知，早结云山老去期。
初作学官常共宿，晚登朝列暂同时。
闲来各数经过地，醉后齐吟唱和诗。
今日春风花满宅，入门行哭见灵帷。

[七言律诗]
依依客馆夜燃膏，子夜覊愁无处逃。
闲炷炉香听夜雨，快斟杯酒读离骚。
休惊时节云何速，独吊古人殊不遭。
一阵晓寒催画角，朝来爽气碧山高。

[七言律诗]
扁舟重过九青莲，极目空明思浩然。
可是画工烦刻画，只因山骨偶枝骈。
风高迥认龙腾海，云散初疑剑插天。
剩采太湖嵌孔石，南窗排列伫飞仙。

[七言律诗]
访梅寻友款幽居，俄见栖鸦已毕逋。
霁日幸同终日笑，春花有似此花无。
衔杯林下嫌来晚，索句簷前祇恐晡。
菲作不妨为玉引，要看词藻竞芬敷。

[七言绝句]
忽忆明皇西幸时，暗伤潜恨竟谁知。
佩兰应语宫臣道，莫向金盘进茘枝。

[七言绝句]
城外招提竹隠门，更无一点利名尘。
蒲团纸帐松窗下，却有安禅藏卷人。

[七言绝句]
湖光秋月两相和，潭面无风镜未磨。
遥望洞庭山水翠，白银盘里一青螺。

[七言绝句]
七十八十古来稀，行年九十固应衰。
已兴工部耳聋叹，更和文公齿落诗。

[五言律诗]
吴门千里役，别话不堪闻。
暂发参商叹，长怀星斗文。
菊丛黄彩乱，槐路绿行分。
日冀书邮至，冥鸿接暮云。

[七言绝句]
苦恋京华不肯归，行装须待送穷时。
茆舡寂寞烟汀月，别后何人更有诗。

[七言绝句]
细读清诗拟泣岐，问津平日几河湄。
只今西去须遵陆，平地风波恐更危。

[七言律诗]
欲询往事奈无言，六十年来托此根。
香暖几飘袁虎扇，格高常对孔融罇。
曾忧世乱阴难合，且喜春残色上存。
莫背阑干便相笑，与君俱受主人恩。

[七言绝句]
空里情知不著花，逢场将病当生涯。
蒲团软暖无时节，夜听蚊雷晓听鸦。

[五言绝句]
古井无渊源，千秋自涵养。
日暮汲人来，洞然发清响。

[七言绝句]
几时不过西禅寺，直自初秋到晚秋。
闻道主人怜我病，天寒酒未送新𥬠。

[七言绝句]
诗书千亩浩从横，蚤岁勤劳费笔耕。
纨袴儒冠定谁饱，年年妻子笑谋生。

[七言绝句]
声中得句已忘言，断酒持斋却自然。
大有西来真的意，饥时著饭饱时悬。

[七言律诗]
九州胡马暗尘埃，政恐狂澜不可回。
敢念陶潜旧彭泽，当寻阮肇过天台。
三朝我乏回天力，一壑君还钓月来。
便好相从长夜饮，箪瓢新有脯青苔。

[五言律诗]
十年随马宿，几度受人恩。
白发还乡井，微官有子孙。
竹窗寒雨滴，苦砌夜虫喧。
独媿东垣友，新诗慰旅魂。

[七言绝句]
自织春蓑学治田，山寒辛苦不逢年。
摩挲此腹何时饱，黄犊夕阳相对眠。

[七言绝句]
䡾䡾雕甍傍九衢，藻扃无复蕊函书。
徘徊尚有飞轩月，不把孤光照碧疏。

[七言绝句]
欲寻西舍问东隣，两巷都非旧住人。
唯有桑边石池在，依然春水碧粼粼。

[五言律诗]
雨作年丰计，凉为午睡媒。
不烦思饮露，已可洗飞埃。
延月帘高卷，看山牖尽开。
心闲逢事懒，褦襶且休来。

[五言律诗]
隠几香一炷，时于静里求。
心源须得得，世路任悠悠。
佛国菩提树，庄园不系舟。
忘机吾自信，何必验沙鸥。

[七言律诗]
一枕经春似宿酲，三衾投晓尚凄清。
残更未尽鸦先起，虚幌无声鼠自惊。
久病厌闻铜鼎沸，不眠惟望纸窗明。
摧颓岂是功名具，烧药炉边过此生。

[五言律诗]
彭城初识子，照眼白而长。
异梦成先兆，清言得未尝。
岂惟知礼意，遂欲补诗亡。
咄咄真相逼，诸生敢雁行。

[七言绝句]
临高始见人寰小，对远方知色界空。
回首却归朝市去，一稊米落太仓中。

[七言律诗]
昔年官冷欲无毡，制锦如今又不然。
老去几遭官长骂，书来却有故人怜。
敢期翠羽还池上，渐喜黄衣减目前。
欲学催科无奈拙，直须天假一丰年。

[七言律诗]
天涯万里一尊同，醉眼愁看月堕空。
画角孤吹千嶂晓，彩舟横曳半江红。
啼妆尽带梨花雨，舞袖犹翻柳絮风。
只有邦人颂遗爱，棠阴绕屋自茏葱。

[七言律诗]
九万鹏程举翮轻，蚤年高誉满江亭。
曾分兰省趋墀赤，行从荷囊拜琐青。
雅度最宜锵玉佩，精忠不用绿沉屏。
欲令行部襜帷去，要使人争识景星。

[七言绝句]
崇牙树羽延调露，旋宫扣律掩承云。
诞敷懿德昭神武，载集丰功表睿文。

[七言绝句]
笙歌籥舞属年韶，鹭鼓凫钟展时豫。
调露初迎绮春节，承云遽践苍霄驭。

[七言律诗]
西风萧瑟晚吹衣，又见亭皋木叶飞。
已是中年频作恶，更堪秋日送将归。
黄尘颜鬓无人识，青史功名与愿违。
彊把一杯还径醉，羁怀何必不依依。

[七言绝句]
苍苔藤蔓饰须眉，狮子标形是与非。
果解嚬呻作哮吼，窟中狐兔定魂飞。

[七言绝句]
扈从齐宫每赐茶，玉瓯常瀹建溪芽。
今朝值雨传宣免，只向阶前侍翠华。

[七言绝句]
江北江南水一涯，迷楼结绮两堪悲。
雷塘草绿人安在，曾见黄奴坐井时。

[七言绝句]
北山逋客今何在，西塞从军各未归。
欲访草堂寻旧隐，恐教猿鹤谩依依。

[七言律诗]
偏爱堂东砌下松，三年潇洒伴衰翁。
寒声动荡潮初上，疎影孤圆月正中。
清彻纱帷延昼梦，绿涵金盏带春风。
自缘多病饶归思，便觉山林野意通。

[七言绝句]
马蹄腾踏去如流，雨止车尘凝不浮。
驿道夷平桑柘美，人言从此属皇州。

[七言绝句]
传得栴檀相甚奇，绀容光彻照须弥。
桥头尊者来瞻礼，应忆灵山听法时。

[七言绝句]
可怜倦鸟不知时，空羡骑鲸得所归。
玉局西南天一角，万人沙苑看孤飞。

[七言绝句]
踢卓藏身已见赃，至今犹未识宗纲。
自余漆桶尤堪笑，食在唇边不得噇。

[七言绝句]
中兴创业两兴唐，遗烈谁如魏与张。
笏在孰知囊可宝，书成未觉鉴今亡。

[七言律诗]
汉室真人已驾鸿，空留洞府旧山中。
暮云凝合元非鏁，俗骨腥膻自不通。
束火杖藜深杳杳，袖椎敲石喜𩐨𩐨。
若为化作双飞舄，得与郎官继此风。

[七言绝句]
人生一世竟何哉，老去万缘如死灰。
爱惜分阴成底用，不如恶梦早醒来。

[七言律诗]
岁时三伏每相承，雨汗居人因不胜。
况是五弦均长养，何须六幕苦炎蒸。
中干愿沃仙盘露，上赐堪加凌室冰。
安得天风破烦溽，释然群动返清澄。

[七言绝句]
身隠山中聊复尔，诗传海外岂其然。
□间日有人携酒，□恼如天亦醉眠。

[七言律诗]
朱颜青绶忆秦淮，白鹭洲疑鳌驾来。
侧畔交游欣作者，中间赓和负康哉。
新春渐觉风光好，陈迹时将日记开。
惟有诗情不如昔，旁观抚掌倒绷孩。

[七言绝句]
山未为高水未深，贱非泥土贵非金。
自来一种平怀看，到老何曾有二心。

[七言律诗]
倒瓮翻盆势莫禁，旱滩焦碛尽低沈。
定知此喜非常喜，只是将心去比心。
人乐和丰方卖剑，谁贪遗滞忽亡簪。
村翁曳杖前山去，丁祝孙来酒户寻。

[五言律诗]
有恨将何遣，轩车尽俊髦。
官非十女壻，政鄙小儿曹。
岁暮客悰急，涂穷马力劳。
故山真可恋，筑室更增高。

[七言律诗]
鬓毛萧飒齿牙疏，九十侵寻八十余。
屋小苦寒犹省火，窗明新霁倍添书。
解梁已报偏师入，上谷方看大盗除。
药笈箸囊幸无恙，莲峰吾亦葺吾庐。

[七言绝句]
晨起窗前日未晞，玉梅霜后半开时。
梅花与我两无语，寒雀相喧堕树枝。

[七言绝句]
漫说琼花淮海阳，要知兰蕙不能香。
人间草木如相对，宁遣诗仙引兴长。

[七言绝句]
住山做得淡生涯，泉有金沙与白沙。
自课小童城市去，归来煮饭又煎茶。

[七言绝句]
逝水光阴不肯停，又从菰黍重寻盟。
平生不学采莲曲，只读离骚配酒兵。

[七言绝句]
春深不见𫛽鹠声，百舌时闻自在鸣。
独步移床卧深屋，细看新燕巧经营。

[五言律诗]
迢递三巴路，羁危万里身。
乱山残雪夜，孤灯异乡人。
渐与骨肉远，转于奴仆亲。
那堪正飘泊，来日岁华新。

[七言绝句]
寒窗十载江湖梦，夜月三更风露秋。
静坐观心香一炷，平生诗病一时瘳。

[七言律诗]
城头春霭晓蒙蒙，指望关桥满袖风。
云骑闲嘶宫柳外，玉人愁立草花中。
钟分寺路山光绿，河绕军州日气红。
迹忝已成方恋赏，此时离恨与君同。

[五言律诗]
雪苑东山寺，山深少往还。
红尘无梦想，白日自安闲。
杖履苔花上，香灯树影闲。
何须更飞锡，归隐沃洲山。

[七言绝句]
道人多种木芙蓉，晓着清霜分外红。
万叶千花本何有，因空成色色成空。

[七言律诗]
日日说，时时举，似地擎山争几许。
陇西鹦鹉得人怜，大都祇为能言语。
休思惟，带伴侣，智者聊闻猛提取。
更有一般也大奇，猫儿偏解捉老鼠。

[五言律诗]
朝家相真贤，表表梧桐树。
群贤如凤皇，飞翔得依附。
风来惊四邻，汗走僵训注。
云胡太山巅，苍苍岂其数。

[七言绝句]
平生老信爱颠狂，觉子而今继道场。
坐断前溪去来路，为谁辛苦为谁忙。

[五言律诗]
石上生菖蒲，一寸十二节。
仙人劝我食，再三不忍折。
一人得饱满，余人皆不悦。
已矣勿复言，人人好颜色。

[五言律诗]
剃发得时名，僧应别应星。
偶题皆有诏，闲论便成经。
埽叶寒烧鼎，融冰晓注瓶。
长因内斋出，多客叩禅扃。

[七言律诗]
寻芳自是少闲身，世故纷纷更咈人。
一筯小园初韭脆，三杯荒舍晚醅新。
云藏柳叶裁难断，月入梨花辨不真。
每岁海棠时候近，今年寒重殿余春。

[七言绝句]
战罢归来月再盈，悬知得失系心旌。
应门稚子占蛛信，刺绣佳人听鹊声。

[七言律诗]
玉色诸儿馥若兰，彩衣想见日承颜。
尘缨远濯沧浪水，燕几深居畏垒山。
俗眼漫讥身察察，人情方喜志闲闲。
夕阳归兴随飞鸟，真意无人语此还。

[七言绝句]
巧簇罗牌翰苑词，宜春相向贴门楣。
近来清禁尤珍重，珠蹙金书御制诗。

[七言绝句]
黄褐长绛七尺身，袖中一剑隐红尘。
城门万屦日来往，众里安知无此人。

[七言绝句]
一番桃李又春风，送古迎今事不穷。
南北故人鸿去外，东西野渡雪晴中。

[五言绝句]
相见锦江头，相携上酒楼。
月阑歌笑罢，回首上扁舟。

[五言律诗]
役役倦人事，来归车载奔。
征夫问前路，稚子候衡门。
入息亦诗策，出游常酒樽。
交亲书已绝，云壑自相存。

[五言律诗]
雨余平野绿，耕种满东臯。
处处鞭黄犊，家家卖孟劳。
筠盘餽糠籺，瓦盌荐溪毛。
所愿甘霖足，梁间挂桔槔。

[五言绝句]
少室人不识，金陵又再来。
临济一只眼，到处为人开。

[七言绝句]
人世悲欢不可知，夫君初破黑山归。
如今又献征南策，早晚催缝带号衣。

[五言绝句]
寒原耕种罢，牵犊负薪归。
此夜一炉火，浑家身上衣。

[五言律诗]
闲身喜午睡，睡起日犹早。
茂竹青入簷，幽花红出草。
苔钱亦满砌，护惜不忍扫。
宦情本自踈，此地可忘老。

[七言律诗]
何处仙官萼绿华，鞭鸾独御五云车。
来从月窟曾依桂，分种盘洲不碍茶。
枝耐岁寒犀换叶，蘂藏朝雾锦羞花。
红颜不逐东君老，须著频来鬭脸霞。

[七言律诗]
榆輴渐出金门远，兰膳深悲玉座空。
奕叶舜华推至孝，前朝文母继清风。
栢城鬰鬰依嵩北，石阙隆隆镇洛东。
白发老臣何以报，日期西去扫山宫。

[七言律诗]
鬰鬰年来亦欲东，穷魔挥斥欠天蓬。
得甜自喜皆花蜜，与苦相忘独蓼虫。
张望红秔新作业，柴桑青菊旧家风。
隣翁强解人间事，数问朱轓甚日熊。

[七言律诗]
十年宦海尘埃客，文墨于人有底功。
天远宁知心匪石，官卑不许气如虹。
唐虽未老行将老，衍不应穷究竟穷。
何日得君天上去，收云拾雨借长风。

[七言律诗]
石桥飞锡断遗踪，挥尘谈禅想旧丛。
万萼莲新青嶂外，十围松老白云中。
他年宴坐开华构，当日咨承拟顺风。
岁晚丹丘如可约，杖藜相引欲烦公。

[七言绝句]
一鞭春色去迢迢，溪上红粧笑语娇。
酒醉不知行客避，竞眠芳草鬬裙腰。

[七言绝句]
江以一虚涵万象，人于方寸著千年。
勿实所无空所有，亦知诗法似参禅。

[五言律诗]
万卷功何用，徒称处士休。
闲欹太湖石，醉听洞庭秋。
道在谁开口，诗成自点头。
中间欲相访，寻便阻戈矛。

[七言律诗]
頼有空山著此翁，不然高论与谁同。
百年会尽玄尚白，一气不停春又红。
诗卷每随烟水外，鸟声多在夕阳中。
年丰已卜晴人日，亦是平生𤱶亩忠。

[七言律诗]
旧德遗忠在禁庭，天教华发看升平。
两朝偃革从今日，百口同袍共此生。
喜见金葩开大国，悲传玉树锁佳城。
魌头直指西州路，猎猎秋风载一旌。

[七言绝句]
诞当五月命于天，齐户风谣恐未然。
若使当时真不举，吾门安得客三千。

[七言律诗]
红尘万里困征鞍，喜向幽亭一倚栏。
日夜水声趋涧曲，西南山色上云端。
窗横古木秋阴老，槛逼苍崖雨气寒。
搜尽肺肠吟不竟，欲君亲置画图看。

[七言律诗]
一札兴贤圣化新，观光上国已彬彬。
右文幸际休明世，奉诏犹须牧守臣。
鹈鴂不为芳草计，鹪鹩似畏罻罗人。
轺车到处天恩遍，祗有儒林欠得春。

[七言绝句]
春风一面晓妆成，偷折花枝傍水行。
却被内监遥觑见，故将红豆打黄莺。

[七言律诗]
近无邻曲杂尘氛，远有声名海内闻。
白雪两眉谁顾我，青铜三百拟邀君。
波涛入笔潮千尺，义勇横胸士六军。
早办林间茅一把，与君分坐看晴云。

[七言律诗]
早得声名年尚少，寻常志气出风尘。
文场继续成三代，家族辉华在一身。
幼子见生才满月，选书知写未呈人。
送君帐下衣裳白，数尺坟头栢树新。

[五言律诗]
江溜滩滩急，崖腰栈栈新。
天深罕见日，路险不容尘。
远草夤缘绿，幽花落漠春。
逢津何必问，夫我自知津。

[七言律诗]
彩旆蓝舆访隠扃，云松雪竹想仪形。
函关应望真人气，傅野今无处士星。
犹忆九臯闻鹤唳，徒劳双目送鸿冥。
将回俗驾频搔首，深愧山文旧勒铭。

[七言绝句]
钧天梦破珊瑚枕，岩壑春供翡翠屏。
一卷黄庭云半席，夜深读与岭猿听。

[七言绝句]
秋来相顾尚飘蓬，未就丹砂媿葛洪。
痛饮狂歌空度日，飞扬跋扈为谁雄。

[七言绝句]
穷年抚剑独无眠，世路危疑倦往还。
夜半无人残月白，狐鸣枭啸满空山。

[五言律诗]
风定水逾静，雨收天倍高。
分明写冰鉴，深浅露秋毫。
车马情颇厌，山林心正劳。
观鱼近至乐，相与更临濠。

[七言绝句]
平畴雨过稻花香，草木风前舞翠光。
天意知侬今日出，先期一夕荐新凉。

[五言绝句]
收得蚌蛤珠，夸张无价数。
我侬不怪他，他是村山主。

[七言绝句]
槛外花低瑞露浓，梦魂惊觉晕春容。
凭君细看红儿貌，最称严妆待晓钟。

[七言绝句]
日落园林淡荡风，晚云参错若相攻。
分明阵势天边列，诸葛神谋一望中。

[七言律诗]
楼头日日倚危栏，来往人忙许静看。
老子无聊常□□，杏花欲动更春寒。
虚名畴昔三千字，险路平生百八盘。
挥翰玉堂有公相，闲人赢得把渔竿。

[五言律诗]
南陌春风早，东隣曙色斜。
一花开楚国，双燕入卢家。
眠罢梳雪髻，妆成上锦车。
谁知如昔日，更浣越溪纱。

[七言绝句]
诗卷随身四十年，忙时参得竹箄禅。
而今投老湘西寺，卧看湘江水拍天。

[五言律诗]
此地何时立，相传岁月多。
仅留残刻在，免得后人磨。
剥处补苍藓，断痕穿细莎。
欲知前代事，几度读来讹。

[五言绝句]
执亲之丧者，可沐浴其身。
不待石祁兆，知非佩玉人。

[七言律诗]
曾于青史见遗文，今日飘蓬过古坟。
词客有灵应识我，霸才无主始怜君。
石麟埋没藏春草，铜雀荒凉对暮云。
莫怪临风倍惆怅，欲将书劒学从军。

[七言律诗]
秦岭苍髯铁色仙，却将翁仲作忘年。
移将根去亲陪土，化作杨公种玉田。
客子有怀悲故垄，清明无酒哭苍天。
感君此计能千载，独立斜阳咏此篇。

[七言绝句]
梅仙踏雪步生尘，储后梅诗雪共新。
玉句金章云锦字，问天觅得隔年春。

[五言律诗]
大水没树杪，涉冬原隰平。
蛟龙移窟宅，蒲稗出纵横。
坏屋久不补，污田晚更耕。
接春恐流散，何策活苍生。

[七言律诗]
往古来今如换肩，我疑公便是坡仙。
满城都没个伯乐，一日可能无乐天。
方且论文俄判袂，不知握手又何年。
忽然铁笛一声响，响到金华古洞边。

[七言绝句]
百度韶华少一年，有谁堂上可争先。
锦衣养志归来早，报了春晖已独贤。

[七言律诗]
浮生车马易西东，邂逅相看醉颊红。
失喜却愁诗作祟，推愁犹喜酒书功。
秋老水风吹浩荡，夜深山月照朦胧。
年来墨客惊无几，四座当回正始风。

[七言绝句]
身是西来旦过僧，洞门一再解行縢。
老师若许中分鲁，也会漫天话葛藤。

[七言绝句]
安得梅开向四时，骚人日日可吟诗。
年来万事心都懒，只有吟梅兴未衰。

[七言绝句]
侍辇归来步玉阶，试穿金缕凤头鞋。
阶前摘得宜男草，笑插黄金十二钗。

[七言律诗]
万国星联拱北辰，晓看簪履拜尧云。
三呼请祝圣人寿，亿载长为天下君。
乐奏广庭声缥缈，香腾寰海瑞氤氲。
太平今日非无象，花覆千官玉脸熏。

[五言律诗]
极目尽天际，风烟杳霭间。
水光清滉日，野色远连山。
白鹿今何在，高僧此独闲。
我今无伴侣，乘兴一跻攀。

[七言绝句]
花柳芳菲二月时，名园剩有牡丹枝。
风流杜牧还知否，莫恨寻春去较迟。

[五言绝句]
新州在何处，有个养亲人。
一旦成佛去，那知昔卖薪。

[七言律诗]
五色何年补泬寥，百弓无地驾琼瑶。
老龙千尺卧寒玉，雌霓半空横彩绡。
天路行看星象逼，江涛怒息水犀嚣。
骑鲸便欲超银汉，直践台阶挹斗杓。

[五言律诗]
策蹇下山椒，冬深寒意骄。
瀑风吹帽湿，杉雪落衣销。
梅嫩有花早，桐衰无叶凋。
是山皆可隠，不用楚词招。

[七言绝句]
妻子相宽亦偶然，老人何用许悲煎。
沉忧若解令人死，何至相疏十八年。

[七言绝句]
万戟森严细柳营，信威独许汉将军。
谁知袖隠屠龙手，却把蒿枝箭策勋。

[七言律诗]
不识真铅正祖宗，万般作用枉施功。
休妻谩遣阴阳隔，绝粒徒教肠胃空。
草木金银皆滓质，云霞日月属朦胧。
更饶吐纳并存想，总与金丹事不同。

[五言律诗]
渊明遗爱处，山芥绿芳初。
玩此春阴色，犹滋夜雨余。
隔溪烟叶小，覆石雪花舒。
采采还相赠，瑶华信不如。

[七言律诗]
我生八月十五夜，清浅斜河浸月华。
顾兔捣残千岁药，牵牛引动半天槎。
自抛蓬海传方处，曾过成都卖卜家。
今日相逢圆昨梦，一杯松下醉流霞。

[七言律诗]
中郎亭树据江乡，雅称诗翁赋醉章。
莼菜鲈鱼好时节，晚风斜日旧烟光。
一杯有味功名小，万事无心岁月长。
安得便抛尘网去，钓舟闲倚画栏旁。

[五言绝句]
河边织女星，河畔牵牛郎。
未得渡清浅，相对遥相望。

[七言律诗]
首遇重华辟四门，郡符帅阃误蒙恩。
路经滟滪少陵鬓，草梦池塘灵运魂。
马运敢辞论水陆，兵储未暇议营屯。
故人相见谈时事，耿耿胸中直气存。

[七言律诗]
梅仙隐去事难论，故种疏梅隐小轩。
虽似扫除颜色冗，不妨游戏簿书繁。
月明客共藏花影，醉梦君应到酒尊。
我亦寄身修竹里，颇欣成性得存存。

[七言律诗]
青春径去不小住，天迥游丝增眼寒。
想见手提大千界，翛然身现一毛端。
若存情见智山隔，但断攀缘业海干。
面目分明今日是，敢将枣柏荐盘餐。

[七言绝句]
长年苦境知何限，岂得因儿独丧明。
消遣又来缘尔母，夜深和泪有经声。

[五言律诗]
兹游久寂寞，胜士偶陪随。
竹暗笋初熟，江深鲈正肥。
但须频结社，何必访题诗。
会有重来日，还应记此时。

[七言绝句]
特以秾纤压众芳，痴人痴杀恨无香。
问渠妩媚房栊里，何似庄严几研傍。

[七言绝句]
分引天源入禁城，御沟萦绕六宫行。
寒声碧甃淙淙急，流到人间分外清。

[七言律诗]
醮罢层霄鹤吹分，夜坛香火镂真文。
羽人月笔封瑶检，使者星驰下绛云。
蘂简荐诚川后耸，金龙传信洞天闻。
再三鹊尾添檀炷，为祝虚心佑圣君。

[七言律诗]
藩篱落日鸟雀閙，江湖西风鸿雁高。
病躯已厌秋夜永，农事更伤终岁劳。
穷愁满眼未容遣，俗物败意时相遭。
隠芝庵中有高士，拄杖请来同出遨。

[七言律诗]
石磴云房隠涧阴，昔年清献此清吟。
凤池人物终难继，花县风流直到今。
三尺翠碑遗墨在，一林寒竹暮烟深。
平生景仰高名久，敢负它时直爱心。

[七言律诗]
诗材满眼不能收，忽报君来为举头。
寸铁不持难白战，污渠何敢映清沟。
飞飞望绝千山鸟，浩浩心驰万里鸥。
市远家贫乏供给，愧烦终日肯淹留。

[七言绝句]
山中道人不裹巾，一片石床生绿鳞。
昨夜瓦瓶冰冻破，梅花无水自精神。

[七言律诗]
襟怀荦荦久沈沦，念子令人白髪新。
苏季揣摩虽未试，陈平容貎不长贫。
要须业履能追古，不信儒冠解误身。
早达才名未为贵，王杨卢骆愧前人。

[五言律诗]
阃内谁无助，夫人事特明。
倾囊资色养，勉学就清名。
遯世期高节，辞风叹落英。
丁宁犹在耳，伉俪若为情。

[七言律诗]
君家集有陆参序，老笔夸张歙大州。
三百年来非昔比，二千石喜得今侯。
早田已槁曾关念，旧石虽奇不到收。
沃沃桑麻山雨外，归欤甿亦买羸牛。

[七言律诗]
林前风景晚苍苍，林下怀人路杳茫。
白发流年淹旧业，碧山茅屋卧斜阳。
客边秋兴悲张翰，病里春情笑沈郎。
何事登楼□□□，几回搔首□思归。

[五言律诗]
数椽西郭外，元不异村居。
官冷谋升斗，头童怯比疏。
莫愁书费纸，肯叹出无车。
也胜焦征士，蜗牛卧雪庐。

[五言绝句]
腊雪余香径，朝晖上绮甍。
翠生兰蕙色，和入管弦声。

[七言律诗]
使君领客访金仙，小队旌旗锦一川。
我欲采芝非辟世，公当立极要擎天。
诗声政尔容传稿，僧律何尝禁割鲜。
一笑番阳逢岁熟，问公钟磬几时编。

[五言律诗]
绛河从远聘，青海赴和亲。
月作临边晓，花为度陇春。
主歌悲顾鹤，帝策重安人。
独有琼箫去，悠悠思锦轮。

[七言绝句]
羽衣引我度松关，借得湖山一眼看。
去棹来桡皆物役，个中惟有白鸥闲。

[五言律诗]
万事何堪挽，江流日夜东。
年华三戒后，心绪四愁中。
待雪登危阜，观星仰暗空。
夜寒天地黑，几室有炉红。

[七言绝句]
出身仕汉羽林郎，初随骠骑战渔阳。
孰知不向边庭苦，纵死犹闻侠骨香。

[七言绝句]
澄鲜无地著楼居，自惜娉婷镜碧虚。
青女不知华玉煖，绿扶绰约翠霞裾。

[七言绝句]
散庵常喜沙随字，更莫说他湍石翁。
忽得行书难独享，急将回施散庵中。

[七言绝句]
黄金新铸景钟鸣，公作铭诗纪告成。
从此圣朝郊祀典，文章无复数西京。

[五言绝句]
阁近山中寺，谁为清隐人。
移文招不得，骑马入红尘。

[七言绝句]
本体温如又莹如，拟心雕琢费工夫。
自家宝藏只这是，切莫揩磨染污渠。

[七言绝句]
毒蛇在肠疮满背，去年别家今别弟。
马头对哭各东西，天边柳絮无根蔕。

[七言律诗]
郊原霁后晚寒清，残雪笼山望处明。
尽道凝留因地冷，当知粉饰藉天成。
昆冈玉聚微云敛，沧海潮横返照清。
解赋属谁诗格老，贤侯登覧在层城。

[五言绝句]
阴作官街绿，花催举子黄。
公家有三树，犹带凤池香。

[五言律诗]
强寝夜何永，通宵梦不成。
晓灯寒有晕，跳蚤静闻声。
宦拙宜身退，家贫长道情。
自怜前计失，半世慕虚名。

[五言绝句]
劣知针粟大，出没似通灵。
不但能膏吻，元来善隠形。

[五言律诗]
章句积微功，星霜二十空。
僻应如我少，吟喜得君同。
月上僧归后，诗成客梦中。
更闻栖鹤警，清露滴青松。

[七言律诗]
父子眉山多一苏，衣冠盛事再堪图。
岫云懒出官情薄，霖雨未成舆望孤。
横海仅存遗藁在，临川有此老师无。
瓣香久欠南丰敬，东望灵车天一隅。

[七言律诗]
故阴方向此宵穷，有客趋朝念礼容。
将献未央称贺酒，坐听长乐欲明钟。
恩回品汇滋荣近，赏及孤平信息浓。
早晚归同乡圃会，纵观春色上危墉。

[七言律诗]
占年五子推壬子，端月三旬看上旬。
新把历书欢竟日，旧传谶度属今春。
残生一饱无他念，半世多魔笑此身。
清晓冠裳八十拜，老能强饭不输人。

[七言律诗]
不似杨枝别乐天，恰如通德伴伶玄。
阿奴络秀不同老，天女维摩总解禅。
经卷药炉新活计，舞衫歌扇旧因缘。
丹成逐我三山去，不作巫阳云雨仙。

[七言律诗]
王门之书祖始兴，他帖阁本皆洞精。
独余此帖难强名，妙处顿使俗眼惊。
唐人硬黄昔流声，纸古墨暗如晨星。
儿曹缄口勿浪评，更看羲献森阶庭。

[七言绝句]
自笑生来作么为，百无一解太痴愚。
今宵欲觅天孙巧，未审天孙乞我无。

[五言绝句]
霄𫐌纵横舞，紫盖托朱方。
风尘有忧哀，陨我白鬓翁。

[七言绝句]
翠琰新刊照眼明，流传何日到柴荆。
从今不恨论交晚，我亦碑中有姓名。

[五言律诗]
离情折杨柳，此别异春哉。
含露东篱艳，泛香南浦杯。
惜持行次赠，留插醉中回。
暮齿如能制，玉山甘判颓。

[五言绝句]
夏竦何曾耸，韩琦未是奇。
满川龙虎举，犹自说兵机。

[五言律诗]
嬾成身病日，因醉卧多时。
送客出谿少，读书终卷迟。
幽窗闻坠叶，晴景见游丝。
早晚来收药，门前有紫芝。

[五言律诗]
亲老不择禄，此心如古人。
戴星捐吏事，戏彩过乡邻。
若下开新酌，汀边咏白苹。
醉吟俱入手，亦未负青春。

[五言律诗]
结屋依山住，幽窗与静宜。
藤花上疏竹，苔石卧荒篱。
挈榼童沽酒，敲门客送诗。
老惭生计拙，役役又何为。

[七言律诗]
算舟吏散了无事，与客意行初不谋。
饱看云涛舞空阔，欣逢泉石媚深幽。
西汉未试补天手，上界那知鞭凤游。
剪烛他年忆真赏，莫嗟身世尚沉浮。

[五言律诗]
一曲小湖滨，幽居不厌贫。
坐容禅子憩，家就曲生邻。
簷竹侵灯众，篱花落灶频。
几时吟得句，寄与豫章人。

[七言律诗]
绀瓶白酒下吟堂，洗盏倾甆肯漫尝。
寒屋自融春日面，煖杯能转少年肠。
山妻相对惊愁破，稚子无端笑饮狂。
百岁光阴空自远，醉时苦短醒时长。

[五言律诗]
仪冠凝寒玉，端居似沃州。
学徒梧有凤，律藏目无牛。
茗滑香黏齿，钟清雪滴楼。
还须结西社，来往悉诸侯。

[七言绝句]
迟迟莲漏不相催，亭馆无人午夜开。
风欲卷帘花影动，梦魂疑是故人来。

[五言绝句]
山木有甘实，托根清禁中。
岁芳摇落尽，独自向炎风。

[五言绝句]
山远峰峰碧，林疏叶叶红。
凭阑对僧语，如在画图中。

[七言律诗]
才出关来又入关，欲闲天意未教闲。
一生孤直知心处，三度交承隔政间。
食蔗羡君方有味，过屠怜我尚何颜。
功名不是蹉跎物，犹惜清时共仰攀。

[五言律诗]
微霰不成雪，大风俄散云。
孤灯翳还吐，断雁远犹闻。
冉冉新春动，遥遥清夜分。
儿孙未须睡，吾与汝论文。

[五言绝句]
湖上多甘井，硙泉尤得名。
何时枕白石，静听辘轳声。

[七言绝句]
客至何妨送与迎，门前罗爵亦人情。
可怜寒士犹相望，时有饥来柳絮轻。

[五言律诗]
鬓发伤今白，艰难忆昨经。
君犹厕跛鼈，我合弃流萤。
老树秋凄瑟，寒风昼窈冥。
山房半酣坐，差胜楚人醒。

[七言绝句]
范蒋诸贤友义申，肩吾见说倍精神。
年来人物寥寥甚，更忆浦城人姓真。

[五言律诗]
至矣吾三后，功高汉已还。
复推元祐冠，盖得永昭全。
有作犹非圣，无私乃是天。
侍臣谈道要，家法信家传。

[五言律诗]
吉梦熊罴后，名家韦杜旁。
风霜随气节，河汉借文章。
汉相功名晚，周南德化长。
欲伸千岁祝，愿奉故人觞。

[七言律诗]
藏头不复见时人，爱此云山奉养真。
露色点衣孤屿晓，花枝妨帽小园春。
时携幼稚诸峰上，闲濯眉须一水滨。
兴罢归来还对酌，茅檐挂著紫荷巾。

[七言绝句]
黄昏鎻院听宣除，翰长平明趁起居。
撰就白麻先进草，金泥降出内中书。

[五言律诗]
秋风今夕好，一笑偶然同。
时事囏难际，交情会合中。
青云浑作梦，白发也应公。
拟卜栖山计，应为邻舍翁。

[五言律诗]
我为应真来，欲结无生缘。
不食中岩饭，但酌中岩泉。
莫言一杯水，实具五味禅。
请师问应真，此语然不然。

[五言律诗]
别语畏残漏，心悬瘴海边。
回期无定日，去路极遥天。
苦雾沈山郭，寒沙涨隰田。
几宵寻使府，清话废闲眠。

[五言律诗]
快搒三翼舟，善乘千里马。
莫能造我家，谓言最幽野。
岩岫深嶂中，云雷竟日下。
自非孔丘公，无能相救者。

[五言律诗]
病脚冬逾甚，羁怀老自惊。
生前终有役，隠去更须名。
褐短愁纫妇，文疎愧属兄。
何时了婚嫁，一意学躬耕。

[七言律诗]
向来涉笔赋长杨，辱赐天家七宝床。
黄吻少年评宿士，白头宫女说先皇。
走章台马曾游冶，攀鼎湖龙竟渺茫。
纵使老婆强搽抹，安能更复入时粧。

[七言绝句]
祐神珍观五云开，高倚层霄叠玉台。
笑语半空知远近，纵观飞骑拂尘来。

[五言绝句]
好酒来谁家，明月得我心。
把酒弄明月，醉卧盗不侵。

[七言绝句]
梓潼不见马相如，更欲南行问酒垆。
行到巴西觅谯秀，巴西惟是有寒芜。

[七言绝句]
春泥滑滑欲溅裾，肯为梅花顾草庐。
唤作诗人看得未，雨籉笠雪一肩舆。

[七言绝句]
咄咄相逢话故交，不嫌万乘友渔樵。
当初未有玄𫄸至，只好收纶学弃瓢。

[五言律诗]
应有列仙至，观当灵洞安。
月萝春长蔓，风竹暮生寒。
印下鬼神役，鼎交龙虎欢。
寻常应缘外，多把异书看。

[五言律诗]
春风来无边，草木含华滋。
道旁有枯荄，昨夜方葳蕤。
阳和本根在，芽甲生光辉。
造化亦何心，荣悴各有时。

[五言律诗]
官署夜方寂，幽林生月初。
闲居秋意远，花香寒露濡。
故国异时节，欲归怀简书。
聊从西轩卧，尘思一萧踈。

[七言律诗]
夷狄为阴中国阳，岂容羊犬更鸱张。
捷书一纸来从广，凯奏连旗至自扬。
尽瘁元臣食放箸，偷安老守寝凝香。
但怜此土非吾土，岁晚天寒忆故乡。

[五言律诗]
君少我十岁，怜我空老大。
期君到云霄，遗我余謦欬。
忽先辞汉禄，孰从仰周赉。
顾惟神所劳，何论心乎爱。

[五言律诗]
斗酒勿为薄，寸心贵不忘。
坐惜故人去，偏令游子伤。
离颜怨芳草，春思结垂杨。
挥手再三别，临岐空断肠。

[五言绝句]
冬冬珰珰珰，烂醉如泥了。
睡至谷谷呱，东窗梅影晓。

[七言律诗]
贪看长鲸吸舟楫，忽惊娇蜃吐楼台。
朦胧醉忆王城别，汗漫游从海国来。
夜半飓风携屋去，朝来瘴雾放天回。
会须横笛骑云背，笑响从教落九垓。

[七言律诗]
鸣蛙恰恰地底鸣，池泉深澈池草青。
秧田正枯须水活，龙骨车翻蛙不惊。
在池固合忧涸鲋，鼓吹未妨明月步。
可怜强聒将何为，到底官私不关汝。

[七言绝句]
寂寞空堂欲暮时，钟声断续雨千丝。
此中会有西来意，正复庭前柏树知。

[七言绝句]
甘林彼美露初团，纵小犹堪白玉盘。
叹息菊黄虽可待，孤根失所漫荒寒。

[五言律诗]
平生讨经论，苦行峻廉隅。
伪契已无分，买山云自俱。
身为廊庙宰，梦作种田夫。
欲辨身兼梦，还如鼓与桴。

[七言律诗]
万里西风鴈影斜，平安书到鲁家沙。
遣愁白堕须行瓮，报喜乌邪又满车。
老屋打头思钓隠，健舻衔尾认诗家。
道旁啁哳儿童说，有脚阳春向浣花。

[五言律诗]
悠悠驱匹马，征路上连冈。
晚翠深云窦，寒台净石梁。
秋花偏似雪，枫叶不禁霜。
愁见前程远，空郊下夕阳。

[七言律诗]
纤纤新月挂黄昏，人在幽闺欲断魂。
牋素拆封还又改，酒杯慵举却重温。
灯花占断烧心事，罗袖长供挹泪痕。
益悔风流多不足，须知恩爱是愁恨。

[五言律诗]
满阁终南色，清宵独倚栏。
风高斜汉动，叶下曲江寒。
帝里求名老，空门见性难。
吾师无一事，不似在长安。

[五言律诗]
吾君设礼闱，谁合学忘机。
却是高人起，难为下第归。
出关心纵野，避世事终稀。
莫更今秋夕，相思望少微。

[七言律诗]
烟霞痼疾自藏身，刮膜频窥佳句新。
学博还同杜侯库，才悭深愧庾郎珍。
倚风终日扫松径，披雾何时对玉人。
西掖銮坡须妙手，如公那复困无津。

[五言律诗]
山已多姿了，云仍太劣生。
浓横半岭白，淡扫数峰青。
照水影颠倒，迎曦时晦明。
吾泓不孤杀，天赐碧瑶屏。

[五言律诗]
陈叶不肯堕，冻醪凝未融。
寒林晴有影，霜日冷无风。
许国片心壮，劳生双鬓蓬。
功名任愚智，万事古今同。

[七言绝句]
石帆山下醉清秋，常伴渔翁弄小舟。
箬笠照溪吾自喜，貂蝉谁管出兜鍪。

[五言律诗]
闭门常不出，惟觉长庭莎。
朋友来看少，诗书卧读多。
命随才共薄，愁与醉相和。
珍重君名字，新登甲乙科。

[七言绝句]
许氏南园十里间，嗟跎胜赏怯春寒。
寄声行客如回首，莫把寻常醉眼看。

[五言律诗]
万事徒纷扰，难关枕上身。
朗吟销白日，沈醉度青春。
演步怜山近，闲眠厌客频。
市朝曾不到，长免满衣尘。

[五言律诗]
越兵驱绮罗，越女唱吴歌。
宫尽燕声少，台荒麋迹多。
茱萸垂晓露，菡萏落秋波。
无复君王醉，满城颦翠蛾。

[七言绝句]
铜雀台成玉座空，短歌长袖尽悲风。
不知仙驾归何处，徒遣颦眉望汉宫。

[五言律诗]
独立柴荆外，孤吟四望频。
晴山云罨画，深谷鸟声春。
老觉文章退，闲知气味真。
穷居那敢恨，虚白自为隣。

[七言律诗]
风送秋荷满鼻香，竹声敲玉近虚廊。
梦回故国情方黯，月过疎帘夜正凉。
菱镜也知移艳态，锦书其奈隔年光。
鸾胶处处难寻觅，断尽相思寸寸肠。

[五言绝句]
飏下采樵斧，直入堆坊舂。
一脚踏到底，黄梅信息通。

[五言律诗]
位列三台贵，旌旄障雨深。
仁廉两个字，忠孝一生心。
出省轻侯印，归宁问俸金。
携家半窗月，撑转古榕阴。

[七言绝句]
东风吹得绿成阴，积雨初收柳絮轻。
记取湘中最佳处，橘花开时香满城。

[七言律诗]
两贤主礼一般春，还是慈湖曲里人。
久旷忽行知世变，相逢交贺见情真。
发身清苦盟方暖，囘首荣华迹总陈。
更看它年陪菜酒，耆英会后接芳尘。

[五言律诗]
雪路冈泥滑，无过亦缓行。
丹阳朝冒冻，白土暮逢晴。
俗织纱为业，村帘酒有名。
贩商非我事，一醉客心惊。

[七言绝句]
仙山那许世人来，有底今朝洞户开。
青鸟想传佳客至，不须惊汝问莓苔。

[七言绝句]
紫清楼阁不施丹，小様谁传到此间。
方信游蜂非俗物，窥窗玉女鬬妖娴。

[七言绝句]
桃李无言照水光，玻瓈盆底洗新粧。
不须水上红云句，水上红云不解香。

[五言绝句]
舟小从波兀，桥深爱树遮。
风烟生远思，何必慕乘槎。

[七言绝句]
览镜朝来心自知，鼻端色动有光辉。
乡邦回首见归路，已觉欢欣生彩衣。

[七言律诗]
屏处尤便野性慵，故人何幸总相逢。
赋归敢慕陶彭泽，自免犹睎邴曼容。
棋酒交欢情正洽，江山得助景方浓。
嗟余误入桃源去，归路满城闻晚钟。

[五言律诗]
野外罕人事，虽贫心自寛。
霜蔬供绿节，社酒泛黄团。
日落归牛近，风微宿鸟安。
展书遮老眼，灯火砌儒酸。

[五言律诗]
危亭揭池心，池水表且滑。
九秋烟露浓，四面芙蓉发。
此时浩歌去，万事不挂舌。
把酒酣清风，投竿钓明月。

[七言律诗]
诏起东山对紫庭，清风萧洒动阶蓂。
谠言几为忠邪发，大用须凭庙社灵。
武库神兵罗斧戟，大宫礼器列笾铏。
愿公早入当钧轴，重演三篇相武丁。

[五言律诗]
紫衣居贵上，青衲老关中。
事佛门相似，朝天路不同。
神凝无恶梦，诗澹老真风。
闻道知音在，官高信莫通。

[七言律诗]
消尽层阴上尽梯，雪余宫瓦弄晴晖。
碧簷交照虬争耸，朱阙相联凤欲飞。
日向金沟春溜动，风来珠树晓寒微。
帝家池籞饶芳物，白鸟翩翩接翼归。

[七言绝句]
烱烱朝曦暖意囘，迟迟午景气佳哉。
柳阴才逐斜阳去，花影还随皓月来。

[五言律诗]
淮阳牡丹花，盛不数京洛。
姚黄一枝开，众艳气如削。
亭亭风尘表，独立朝万萼。
谁知临老眼，更复美葵藿。

[七言律诗]
倾盖星桥忆去年，官联预说使君贤。
别来风送空中月，此去云开剑里天。
治效龚黄方侧耳，交情嵇吕好差肩。
相逢便作阳关曲，数日销魂正黯然。

[五言律诗]
驰誉光英域，糊名限选条。
州临建业水，路出广陵潮。
归思刀头苦，离心旆影摇。
行闻有荐牍，南阙鬰岧峣。

[七言律诗]
不愧嘉名取次题，寓情仿佛古人齐。
菊添细蕊金英重，松覆清幽盖影低。
上戴星辰全咫尺，傍躔日月自东西。
宜将斗酒频相属，靖节从来到处迷。

[七言绝句]
贝阙藏珠安在哉，九渊深绝若为媒。
风波可畏且归去，漫道扁舟湖上来。

[五言绝句]
采采黄金蘂，盈盈白玉觞。
露兰何足饮，自觉肺肝香。

[七言绝句]
密移神化本无情，天篆横空木末荣。
凝住雪花都不下，槎牙枝上放轻盈。

[七言律诗]
岭云尽处是台州，有个诗翁住下头。
不寄一书春又晚，相思百里水空流。
新踪冻合鶑雏谷，旧梦花迷燕子楼。
闻说道旁烽燧急，定应重作峡中游。

[七言律诗]
肃敞芝坛大面峰，拟凭方寸溯璇穹。
夜窗滴尽三更雨，晓雾吹开万壑风。
孤鹤肯来随伴去，十龟相逐赏心同。
未应佳气高台擅，一览西岷面势雄。

[五言律诗]
典刑前一辈，言语尚风流。
诗律缚不住，梅花恼得愁。
云烟今变灭，老病总宜休。
唤醒菟裘梦，严城上雨秋。

[七言律诗]
穷巷萧然一亩宫，劳劳漫刺倩谁通。
空翻故纸头垂白，晚对清标面发红。
诸老飘零亡几在，百年放佚不胜穷。
拟将旧学相从问，何独诗坛欲让东。

[五言律诗]
静语与高吟，搜神又爽心。
各来依帝里，相对似山阴。
漏永星河没，堂寒月彩深。
从容不易到，莫惜曙钟侵。

[七言绝句]
三径风烟手自开，春猿秋鹤几徘徊。
松根石铫烹鱼眼，老子行山又一回。

[七言绝句]
由来识后技无他，江左人材气象豪。
道理明时身自俯，见闻溢处趾空高。

[七言绝句]
暮年身计酒葫芦，定是前身刘野夫。
他日烂柯山下见，俨然一部黒髭须。

[七言律诗]
寂寞孤城野水滨，乱余犹见几家存。
女墙落日埋秋草，官树啼乌集暮云。
百战徒闻存国步，孤忠谁复吊英魂。
夜来遗庙荒庭月，长逐悲笳不忍闻。

[五言绝句]
岁去人头白，秋来树叶黄。
搔头向黄叶，与尔共悲伤。

[七言绝句]
曾留宋玉旧衣裳，惹得巫山梦里香。
云雨无情难管领，任他别嫁楚襄王。

[五言律诗]
自问尔何事，端然信方策。
本是鉏犁人，强为簪组客。
何尝补万分，徒自劳七尺。
还如裴昭明，罢郡归无宅。

[七言绝句]
念尔辛勤岁已深，乱离相失又相寻。
他年待我门如市，报尔千金与万金。

[五言律诗]
梨栗鸟啾啾，高歌若自由。
人谁知此意，旧业在湖头。
饥鼠掀菱壳，新蝉避栗皱。
不知江海上，戈甲几时休。

[七言律诗]
瘴浓复岭烟如墨，照以澄江一洗开。
芳草望中春去远，落花寒处鸟声回。
风飘空翠入修竹，润滴幽蹊生绿苔。
不是从前赋清苦，未应得向此中来。

[七言绝句]
顽民迁洛风随改，佞士归唐操立更。
勿怪训狐知气转，铜丸落落便春声。

[五言律诗]
孤屿秋风寺，三过夫子家。
古心坚铁石，软语带烟霞。
别岭栖双径，逢人问永嘉。
重看送行句，殒泪墨欹斜。

[五言律诗]
欲知输筹数，计月乃闰年。
秦筝有几弦，汴上楼几间。
宝从真如献，人逐耿恭还。
老氏死之徒，孙子著书篇。

[五言律诗]
万顷江湖远，孤乘一叶船。
雁飞云外字，篷掩水中天。
波静橹声息，风微帆影偏。
回环聊注目，浩荡接清烟。

[七言律诗]
南浦东风拂水文，汀洲芳草绿罗裙。
桃花旧叶应相望，杨叶新声我独闻。
酸鼻可怜香欲绝，断肠不待酒初醺。
斜阳归去书窗下，一幅蛮笺赋梦云。

[五言绝句]
高坡势建瓴，触石惊涛沸。
入耳转声清，庐峡参差是。

[五言律诗]
人物推前辈，风流自一时。
空怜瀼溪水，还绕漫郎祠。
君已新华屋，吾犹续断碑。
谁当知此意，只有少陵诗。

[五言律诗]
人情嗟愈变，世法合何如。
气以心平定，才因意广疏。
时行或时止，无咎亦无誉。
第一严交际，琴绅敢不书。

[五言律诗]
当欢须且欢，过后买应难。
岁去停灯守，花开把火看。
狂来欺酒浅，愁尽觉天宽。
次第头皆白，齐年人已残。

[七言绝句]
一层云放一层山，小市人家翠欲环。
检点只疑低数尺，一层山向隠云间。

[七言律诗]
朔风迎腊换尧蓂，一叶阶前尚吐英。
天上麒麟来昨梦，河东𬸚𬸦自时名。
锦衣故国今谁有，棣萼中朝日更荣。
终上青冥环坐座，弧南长并一星明。

[五言律诗]
别后知何趣，搜奇少客同。
几层山影下，万树雪声中。
晚鼎烹茶绿，晨厨爨粟红。
何时携卷出，世代有名公。

[七言绝句]
一语能平百战尘，两朝赤子尽归仁。
十年困卧边亭鼓，同祝公年是几人。

[七言律诗]
一抹冷云遮岭半，千章古木满岩隈。
山深林合失昏昼，路转溪回迷去来。
鹰隼翻空何事击，猿猱缘壁为谁哀。
此行步步山寮界，归雁诗图相对开。

[五言律诗]
忠厚文传武，吾宁未释疑。
能扇行路暍，不疗采薇饥。
酷在炎炎处，凉生习习时。
白团替黄钺，宜画不宜诗。

[七言律诗]
古松苍髯枝屈缴，失笑相惊在岩穴。
老翁手持绿玉杖，独立西风双鬓雪。
修然野服山家容，平生我亦怀高风。
彭泽归来入图画，真有人间靖节翁。

[五言律诗]
乱草织斜阳，天风结晓霜。
摇鞭追马足，投宿问僧房。
望眼挥清泪，愁云罩故疆。
客帆更无数，不见祖生航。

[五言律诗]
十方同聚会，本来身不昧。
个个学无为，顶上用钳锤。
此是选佛场，深广莫能量。
心空及第归，利剑不如锥。

[七言绝句]
凭高座久渐生寒，远水明楼夜正残。
月色照人人似月，倚栏一曲为谁弹。

[五言律诗]
西风来几日，荷柳早衰容。
百感闻秋笛，孤吟答晚钟。
事能如意少，酒不教愁浓。
忆著莼鲈美，家山隔几重。

[七言绝句]
乃翁骑牛馿驮儿，松间提挈群童随。
馿逢短桥儿回顾，牛背推敲了不知。

[五言律诗]
合浦古珠池，一熟胎如山。
试问池边蜑，云今累年闲。
岂无明月珍，转徙溟渤间。
何关二千石，时至自当还。

[五言律诗]
春雪弄微阴，晚色连细雨。
皂角芽已长，瑞香花欲吐。
虽寒亦料峭，稍霁即和煦。
园林拟杖策，芳物行可数。

[七言律诗]
衲僧相见莫疑猜，布袋结头今日开。
露柱著衫南岳去，灯笼脱帽上天台。
只有云门木上座，终年无去亦无来。
有时独靠古屏畔，觑破门前下马台。

[七言律诗]
雨足郊原长稻孙，竹舆去路踏秋芬。
近村篱落低临水，直面峰峦半出云。
晚径无人重着履，夜堂有酒更论文。
兹游清绝羲皇上，少借风烟为沐薰。

[七言绝句]
漠漠平芜远际天，青山若个暗霾烟。
行人更说桥新断，试遣招呼与借船。

[七言律诗]
好溪东赴海门秋，中有禅居涌碧流。
潮信往来双别屿，世缘生灭几浮沤。
菱歌面面来渔鼓，灯火层层到客舟。
何事瓜期外留滞，短窗斜雨不堪愁。

[五言律诗]
忽忽闲拈笔，时时乐性灵。
何尝无对景，未始便忘情。
句会飘然得，诗因偶尔成。
天机难状处，一点自分明。

[七言绝句]
吏散庭空绝往还，焚香默坐似居山。
新诗改罢重搔首，自拾堦前笋箨斑。

[七言绝句]
风紧东篱长旧荄，主人杖屦日徘徊。
后时独立应无恨，少待梅花相伴开。

[七言绝句]
恩从清暑殿中传，凤翥龙盘墨色鲜。
何物老臣容拜赐，御风挟月下中天。

[五言绝句]
东门风飘飘，双佩清如水。
出门相送人，胡不共知止。

[七言律诗]
春彩融融释冻塘，日精闲咽坐岩房。
琼函静启从猨覰，金液初开与鹤尝。
八会旧文多搭写，七真遗语剩思量。
不知梦到为何处，红药满山烟月香。

[七言律诗]
灯花昨夜为谁开，谁笑泉田处士来。
不染一尘宜宝界，长如三月似天台。
频摇麈尾频挥翰，每看蟾轮每举杯。
和气满堂春拍拍，灯花昨夜为谁开。

[五言绝句]
灵岩竞吐秀，百卉四时开。
不假栽培力，天然锦绣堆。

[七言绝句]
太华峰头开玉井，若耶溪上识红粧。
要遣秋风开菡萏，急须春雨涨池塘。

[七言绝句]
闲于孤鹤淡于秋，纵落忙中亦自由。
受道已知君有质，感人深处急回头。

[五言律诗]
大道常恭谨，明灵不降威。
少言知有信，多事自招非。
年寿看松柏，冠簪短布衣。
我心忙也乐，清浄得同归。

[七言绝句]
蟠根带石傲年芳，秋雨春风拂水长。
不用引年劳服食，相公勲业似汾阳。

[七言绝句]
辉辉赫赫浮玉云，宣华池上月华新。
月华如水浸宫殿，有酒不醉真痴人。

[七言绝句]
秋野闲花是绣铺，佳名得自北人呼。
若教尼父当时见，应恶纷纷色乱朱。

[七言律诗]
洛川秦野鬰相望，风物山河旧帝乡。
涧底逢人问樵径，松间系马宿僧房。
恨无同好携三雅，共讲前闻醉百场。
历徧胜游翻怅望，日边回首远烟苍。

[七言绝句]
天下共知归汉德，东西那可限鸿沟。
虽令羽割大河水，分得人心两处不。

[七言绝句]
至德无私不我欺，精祈未效莫轻疑。
但令葵藿勤倾向，会有风云感会时。

[七言律诗]
九江为郡鬓成霜，淮海相逢共黯伤。
放逐翰林同李白，蹉跎郎署是冯唐。
才名各负诗千首，离别无辞酒一觞。
归见鼇头如借问，为言枨也减刚肠。

[七言绝句]
报道摩诃般若力，是境是心全不识。
凌云谩道见桃花，月面依然言不及。

[七言绝句]
非是谈禅非说诗，相逢无处亦无时。
炉烟趺坐对终日，旧社知音去不辞。

[七言绝句]
混然天性本天成，何必拘泥守意城。
识破鸢飞鱼跃事，自知万物不离诚。

[五言律诗]
倦踏软尘陌，琳宫取次行。
红桃窥潋滟，翠柳立虚明。
眼底得诗料，耳根犹市声。
黄冠邀啜茗，犹有旧交情。

[七言律诗]
每共樵翁采药归，晚晴荷锸又相随。
行逢流水便乘犊，坐到烂柯因看棋。
鸟踏高枝收坠果，人耕古冢得残碑。
远公幸自逃名好，何必栽莲诳小儿。

[五言绝句]
千绕青丛外，携觞只自留。
晚花兼素发，同是一悲秋。

[七言律诗]
凤鸾势逸九霄宽，北去南来任羽翰。
朱绂两参王俭府，绣衣三领杜林官。
道从上国曾匡济，才向牢盆始重难。
应笑张纲谩生事，埋轮不得在长安。

[七言绝句]
本地灵明无一物，几人认得黄金骨。
扶锹肩上便行时，大辩从来还若讷。

[七言绝句]
勃律天西采玉河，坚昆碧盌最来多。
旧随汉使千堆宝，少荅胡王万匹罗。

[五言律诗]
汉水波浪远，巫山云雨飞。
东风吹客梦，西落此中时。
觉后思白帝，佳人与我违。
瞿塘饶贾客，音信莫令稀。

[七言绝句]
一樽聊对菊花前，独上危楼晚景天。
风外笛声闻续断，海桐摇落夜敲砖。

[七言律诗]
建安才子太微仙，暂上金台许二年。
形影欲归温室树，梦魂犹傍越溪莲。
空将海月为京信，尚使樵风送酒船。
从此受恩知有处，免为伧鬼恨吴天。

[七言律诗]
吴门自古俊髦多，中外推公政事科。
议礼不妨丰酒课，治繁犹暇讲禅那。
榻前屡记宣除目，川上遥怜逐逝波。
底用镌碑纪廉直，乡评正自不消磨。

[五言律诗]
自拔千寻俗，澜从砥柱回。
炎驱旱魃死，凉似故人来。
梅待春开眼，歌催雪荐杯。
荆溪镜纤悉，是岂负丞哉。

[五言绝句]
阿氏金为屋，姮家玉作台。
岱舆凭海立，兜率跨云开。

[七言绝句]
曾见秦王架石桥，海仙忙迫涨惊潮。
蓬莱隔海虽难到，直好三清却不遥。

[七言律诗]
路入长安处处同，断桥绝港自相通。
地高何羡三公贵，境乐那知四壁空。
万象森罗皆拱北，百川曲折定趋东。
懒从宦达如曾闵，也有芳猷到不穷。

[七言律诗]
一百年来号太平，当初仍患不丁宁。
京都尚有汉唐气，宫阙犹虚霸王形。
烟外乱峰才隠约，霜余红树半凋零。
樽中有酒难成醉，旋被西风吹又醒。

[七言律诗]
落花如雪鬓如霜，醉把花看益自伤。
少日为名多检束，长年无兴可颠狂。
四时轮转春常少，百刻支分夜苦长。
何事同生壬子岁，老于崔相及刘郎。

[七言律诗]
衣囊缄𫔎竟胡为，祇与偷儿便挈携。
髻重得无猜祖珽，璧亡遮莫议张仪。
馆人求屦古未免，有力负山人得知。
不用经营办春服，旧纫兰芷扈玄蓠。

[五言律诗]
一遇汤王旱，须为傅说霖。
只应蟠涧底，济物是初心。
昔岁苗将槁，阳骄不和阴。
农夫望膏泽，徒蛰尔何深。

[七言绝句]
朵云朝起北山阴，暮入西岗散莫寻。
谁谓植根元不动，自从归后出无心。

[五言律诗]
婀娜金闺树，离披野田草。
虽殊两地荣，幸共三春好。
花殊鸟飞处，叶镂虫行道。
真心独感人，惆怅令人老。

[七言绝句]
春来百花次第发，红白无数竞芳菲。
解向人间占五色，风流不尽是蔷薇。

[七言绝句]
多谢芳罇与献酬，只将万斛醉吾愁。
春花来作人间梦，梦到鸦啼不得留。

[七言律诗]
碧丛丛，高插天，大江翻澜神曳烟。
楚魂寻梦风飔然，晓风飞雨生苔钱。
瑶姬一去一千年，丁香笻竹啼老猨。
古祠近月蟾桂寒，椒花坠红湿云间。

[五言绝句]
偶然寂无喧，吾了心性源。
可嫌虫食木，不笑鸟能言。

[七言绝句]
溪上桥危亭亦高，柳阴直下有鱼舠。
夜来雨足洪初涨，突岸冲矶声怒号。

[五言绝句]
前忧依述最，亨知休以祐。
然留希佛背，生推求比旧。

[五言律诗]
初六到南宫，阴升姤启蒙。
刻频移律吕，持节递相攻。
五日才亏折，三花运数供。
取来临户看，血点几千重。

[五言绝句]
平分从满箧，醉掷任成堆。
恰莫持千万，明明买祸胎。

[七言绝句]
月下对花灯下字，年来渐觉老相关。
颇思瞑坐收余力，他日归家祗看山。

[七言绝句]
潦倒江南一布衣，家贫岁晚寸心违。
不堪倚杖枫江路，手种青松大十围。

[五言绝句]
为底胡姬酒，长来白鼻䯄。
摘莲抛水上，郎意在浮花。

[五言律诗]
屋角飘香树，何曾解倩兮。
倚春和露瘦，闯晓待蟾低。
背俗高标致，从他浪品题。
若非林处士，冷面觑清溪。

[五言绝句]
甚处足横斜，孤山水一涯。
从来个中水，只许照梅花。

[七言绝句]
箨龙罗立已斑斑，亭鏁梅阴翠屋间。
王母飞轻频拂水，黄公声远暮还山。

[七言绝句]
溪南溪北鸟啼处，树头树底梅已空。
绝叹不如木上座，伴君千叠夕岚中。

[七言绝句]
少室山前日日风，望嵩楼下水溶溶。
卷将春色归何处，尽在车前榆荚中。

[五言律诗]
簟凉秋气初，长信恨何如。
拂黛月生指，解鬟云满梳。
一从悲画扇，几度泣前鱼。
坐听南宫乐，凉风摇翠裾。

[七言律诗]
回天转地是将军，扶助春宫上五云。
抚背恩虽同骨肉，拥旄名未敌功勋。
尽收壮勇填兵数，不向蕃浑夺马群。
闲即单于台下猎，威声直到海西闻。

[五言律诗]
议论千千古，胸怀一一奇。
非关时弃我，不肯我干时。
老鹤云间意，长松雪外姿。
平生独知命，冷眼看人痴。

[五言律诗]
东风吹桃花，花光射春林。
相看各媚娬，艳冶摇人心。
憩蝶下新绿，游鱼上清浔。
百年一须臾，冥观契飞沉。

[七言绝句]
新茁吴霜剪不零，临鸾羞涩对星星。
天生两眼人嫌白，只有青铜照得青。

[七言律诗]
东西南北走红尘，又见江淮草木薫。
小谢篇章成画饼，卧龙功略付浮云。
栖迟枳棘今如许，啸傲冰霜赖此君。
俛俯折腰成底事，故交千里漫离群。

[七言律诗]
云房相与话浮生，此乐须知未易名。
释子命题良有自，老人琢句得能清。
倚天楼殿三吴胜，落日湖山万古情。
诗社若容追故事，未饶五字有长城。

[七言律诗]
楼倚秋风引兴长，龙山吹帽忆前良。
帘虚霜气清逾逼，叶脱天形远更详。
巧送四筵双舞袖，坐收万景一诗囊。
登高且醉铜台酒，黄合多年望衮章。

[五言律诗]
商气正惨栗，商花忽红芳。
有如乍贫妇，犹饰盛时妆。
众目惊赏心，所见非所望。
此后少朱荣，寂寞橘柚黄。

[七言绝句]
无边无表实希奇，虚空为鼓须弥槌。
轻轻敲著作金声，试问同参知不知。

[七言律诗]
人间五福最难全，寿考康宁八十年。
贺监酒船空鉴曲，赞皇吟屋冷平泉。
庭前玉树呈三秀，架上香芸续□□。
生死哀荣无一恨，御风归作玉楼仙。

[七言绝句]
道吾当年不肯道，渐源中路没商量。
先师灵骨今犹在，无用扶锹上法堂。

[七言绝句]
我师一出几何年，闻欲东归未有缘。
何日扶藜能过我，湖山深处共谈禅。

[七言律诗]
回看云岭思茫茫，几处关河隔汶阳。
书信经年乡国远，弟兄无力海田荒。
天高霜月砧声苦，风满寒林木叶黄。
终日路岐归未得，秋来空羡鴈成行。

[七言绝句]
因见落花心觉悟，薄罗襟上泪痕干。
容颜纵似花枝好，能得君王几日看。

[五言律诗]
鴈叫秋容老，乌飞曙色分。
晨炊何草草，宿酒尚醺醺。
野旷连沧海，山长带白云。
马行沙上路，惊起白鸥群。

[七言律诗]
文府高扃守鬼神，蔽亏那揜艳华春。
屠门肯作朵颐过，龙颔轻攘照海珍。
十袭莫论藏弆宠，双眸姑浣向来尘。
从兹染指谙腴味，藜苋难甘诳腹贫。

[七言律诗]
连床交语响舂容，激楚评骚彻晓钟。
绕宅金丝神共听，满潭雷雨剑初逢。
信知自有江山助，便欲长操几杖从。
俱是年家情不浅，依兰应许丐香浓。

[七言绝句]
勋将钟鼓堪铭镂，业为皇王致太平。
貔虎有威开玉帐，犬戎无战卧金钲。

[五言律诗]
祇园三日雨，碧涧一枰秋。
试问酒中趣，何如林下幽。
从他著虎口，寻我镇神头。
惟悟争先法，当机与手谋。

[七言绝句]
此地缘疎语未通，归时老病去无穷。
定知不彻南天竺，死在条支阴碛中。

[五言绝句]
客云自孔氏，不觉喜逢迎。
止宿见二子，孰云无世情。

[五言律诗]
九万垂云翼，胡为乃倦飞。
丘园聊偃息，岩阜故因依。
蝶栩新酣睡，鸥驯久息机。
祇应与风景，相赏莫相违。

[七言律诗]
雪序繁云掠苑回，行人此地一衔杯。
东西沟上歌流水，南北枝头怨赠梅。
绵竹诵篇沈秘幄，堵坡题字晦轻埃。
莫辞县枳淹鸾翮，密启天官伫荐才。

[七言律诗]
蜀中春艳世间殊，比竝陈园恐未如。
数里花光浮暖日，六街尘浄见香车。
翻空雅乐催欢处，入格新诗上板初。
方信承平无一事，淮阳闲杀老尚书。

[七言律诗]
晚岁长途俱寂寞，伤今怀古总飘零。
韩彭岂是无三窟，管葛元非守一经。
白髪任渠从此出，朱弦于世许谁听。
犹怜去国恨能释，已见灯龙出北溟。

[七言绝句]
殷勤双笔肯轻投，识面端能解所由。
自笑真成似罗赵，流称安得并何刘。

[七言绝句]
恍惚之中寻有物，杳冥之内吸真精。
真精便是长生药，须假黄婆养育成。

[七言绝句]
客问人间事若何，尧夫对曰不知佗。
居林之下行林下，无事无求得最多。

[七言绝句]
川媚山辉宝气钟，尊尧而后几儒宗。
往来但指龙津说，不道人中自有龙。

[七言律诗]
尘埃飞不到郊坰，山鹿溪鱼任意行。
密迳竹烟迷暮影，幽岩松露滴秋声。
烧残野草斓斑黑，脱尽疎林隠约明。
溪石棱棱波激激，水花红紫谢还生。

[七言绝句]
夜合花开放晓晴，凉飙新爽小池亭。
幽人雅称林泉兴，弄月吟风乐更清。

[五言律诗]
远别苦无悰，离居常戚戚。
顾慕怀所欢，徘徊弥自惜。
琼蕊不可采，瑶华未堪摘。
惟凭尺锦书，一寄长相忆。

[七言绝句]
万里南询觅送行，恰如日午打三更。
莫将始到牢关句，唤作阳关第一声。

[七言律诗]
七月江边暑已微，虚窗卧看雨霏霏。
凄凉蛩伴草根语，憔悴鹊从天上归。
志士酒酣看宝剑，美人泪尽倚鸳机。
嗟予亦有新秋感，遥忆苍苔满钓矶。

[七言绝句]
车前弯帽同声散，关外华簪一揖休。
惟有浙江潮好事，肯随逐客到严州。

[五言律诗]
遥自不欺室，来居无隠斋。
事君均有犯，得郡两俱佳。
西蜀去何猛，东瓯归未谐。
清风数竿竹，时见故人怀。

[七言律诗]
落霞晴云淡白黎，何人清梦遶山谿。
邯郸枕上占炊黍，审雨堂中慰望霓。
血食不随今古变，洪休直与国家齐。
乞灵仆仆纷行客，得意都忘筌与蹄。

[五言律诗]
麦茁犹藏绿，梅苞尚掩红。
祇言晴作病，何意雪争功。
拥褐朝慵起，扶藜晚渐通。
林行语鸦舅，溪立漾凫翁。

[七言律诗]
玉雪面俄成丑老，琅玕腹未尽呈披。
只今众女各施粉，自古十夫能挽椎。
岂有进贤冠绘像，亦无灵寿杖扶衰。
俚辞闻早安排了，未必他人识牧之。

[五言律诗]
九华空众山，尤物在尘寰。
迥出云雨上，朝来眉睫间。
有人皆毓胜，无豹不藏斑。
官舍轩楹豁，凭阑莫掩关。

[五言律诗]
至药家家有，谁人解得么。
玄通真法界，妙理谕恒河。
年岁销风水，芝兰间棘窠。
阴功阳造化，善少恶中多。

[七言绝句]
翠湿衣襟山满楼，竹间溪水遶床流。
行人莫羡邮亭吏，生向此中今白头。

[七言律诗]
病骨支离纱帽寛，孤臣万里客江干。
位卑未敢忘忧国，事定犹须待阖棺。
天地神灵扶庙社，京华父老望和銮。
出师一表通今古，夜半挑灯更细看。

[七言律诗]
西风猎猎动天关，底事萦心拨弃难。
夜枕蛩声连晓急，暮楼鸿影落江寒。
遣怀樽酒浑消得，遮眼文书亦倦看。
物理盈虚元已定，伤时何苦泪阑干。

[五言绝句]
少年虽共语，不解老人心。
莫作为闲事，高山似海深。

[七言绝句]
海上相逢两过秋，飘然乘兴亦悠悠。
送行百里还归去，同是江湖不系舟。

[七言绝句]
才到黄花有酒倾，今人动欲作渊明。
瓶无储粟夜无被，此事知君学未成。

[七言律诗]
褰帷岩邑特从容，忆惜鸰原会一同。
乐孺共营兰荐膳，劬劳争报棘吹风。
绣衣握节新恩重，彩服承颜往事空。
三纪光阴真插羽，依然小市夕阳中。

[五言律诗]
洞庭鱼可拾，不假更垂罾。
闹若雨前蚁，多于秋后蝇。
岂思鳞作簟，仍计腹为灯。
浩荡天池路，翱翔欲化鹏。

[七言绝句]
文帝勤劳养庆源，力行恭俭为元元。
后王犹听奸臣奏，独为青骢伐大宛。

[七言律诗]
黑云压城城欲摧，甲光向日金鳞开。
角声满天秋色里，塞上燕脂凝夜紫。
半卷红旗临易水，霜重鼓寒声不起。
报君黄金台上意，提携玉龙为君死。

[七言绝句]
捧檄欣然喜可知，轻裘浅𩍐去如飞。
亲庭一别今三载，即得从容戏彩衣。

[七言绝句]
关西关北渐芳菲，晓马凌春入翠微。
山向吾曹正多思，不应揽辔屡言归。

[七言律诗]
笑乐真情岂可无，乐而不笑是何拘。
日中无事逢棋局，春后有花兼酒壶。
轻侠儿前抚手掌，滑稽传后抚髭须。
江南陆后还安否，乞与笻枝使自扶。

[七言绝句]
未能达本且归根，真照无知岂待言。
枯木岩前犹失路，那堪春入武陵原。

[七言绝句]
帝座髙悬汉客星，樵渔今亦想英声。
钓台直下三千尺，谁谓先生只钓名。

[七言绝句]
牧羊义帝实妨贤，犹有三纲共畏天。
树楚击秦宜奋发，恶名何事苦争先。

[七言绝句]
五十知非雪鬓鲜，尚将疏褊谪尘缘。
近来万境心如洗，笑改斜川作浣川。

[五言绝句]
教你不肯你，为君通一线。
若是明眼人，觅甚腊月扇。

[五言绝句]
动植凑东风，天机各自浓。
花粘蜂股重，絮恋柳腰慵。

[五言律诗]
傍砌看黄嬭，临池诵子虚。
顾惭虽耗忘，聊复惜居诸。
屋上两鸜鹆，波间双鲤鱼。
疑他不识字，何事也听书。

[七言绝句]
杜曲诗翁霜鬓须，谁怜三十载骑馿。
五陵车马输年少，枉读平生万卷书。

[五言绝句]
酒入春逾劲，天寒烛始明。
偶然倾一盏，政尔忽三更。

[七言律诗]
天与花王化日舒，可堪买酒共提壶。
荒凉洛苑芳菲甚，落寞扬州气味殊。
倾国几迷狂舞蜨，还钱不得迅飞凫。
清愁怀抱多春感，一苇悬知此意无。

[七言律诗]
炎运中天岁甲申，谁令汉鼎重千钧。
故家舆地伤瓜裂，真主城楼细指陈。
今古一时如合券，明良千载庆逢辰。
来年竹帛功名就，图绘云台笔有神。

[七言绝句]
花满中庭酒满樽，平明独坐到黄昏。
春来诗思偏何处，飞过函关入鼎门。

[五言律诗]
甥舅重亲地，君臣厚义乡。
还将贵公主，嫁与耨檀王。
卤簿山河暗，琵琶道路长。
回瞻父母国，日出在东方。

[五言律诗]
果熟无低枝，芳香入屏帷。
故人久不来，萱草何离离。
苦吟斋貌减，更被杉风吹。
独赖湖上翁，时为烹露葵。

[五言律诗]
地属元三令，风回更幅蒲。
橹声欹枕里，灯影到家初。
稍觉身何有，行当梦亦无。
平生不耕食，五斗欲谁辜。

[五言律诗]
索莫少颜色，池边无主禽。
难收带泥翅，易结著人心。
顶毳落残碧，尾花销暗金。
放归飞不得，云海故巢深。

[七言绝句]
凿井得泉今尚美，挂钱插竹后成林。
精忠感动无情物，不解潜销谗妬心。

[七言绝句]
观音菩萨紫金身，眉间毫相七宝色。
流出光明满十方，光中化佛无数亿。

[七言绝句]
晦日书来四月收，报余新失赵湖州。
祇今交友如渠几，一展来书一泪流。

[七言绝句]
初见枝头万绿浓，忽惊火伞欲烧空。
花先花后年俱熟，莫遣时人不爱红。

[七言律诗]
凤律年华到尚新，九重气象已成春。
晓云低拂羽林仗，宿雨先清紫陌尘。
玉殿鸣鞘传警跸，彤庭委珮集簪绅。
阙前无复鱼龙戏，自有驩谣亿万人。

[五言律诗]
野景久不见，溪行如有逢。
长苔梳绿髪，浅水卧青龙。
石出沙仍带，桥危柱半舂。
日欹犹下马，赤脚洗尘踪。

[七言绝句]
路入云端步步轻，洞中滑溜一泓清。
不逢真侣仙踪在，犹喜磨崖纪姓名。

[五言律诗]
欲留云共住，云去楚天长。
此日吾犹惜，中年别易伤。
搜吟梅下影，赌弈橘中香。
谨勿移山诺，春风入帝乡。

[七言律诗]
凤去台空事尚存，晨钟暮鼓换罏薰。
鱼龙吞吐四海水，鸾鹤歌啸三天云。
花觉月寒春又老，沙知潮落夜将分。
紫霞真人去路杳，步虚一声闻不闻。

[七言绝句]
人言行路险于山，君却乘槎欲问天。
毕竟家邦总闻达，鸡鸣猛著祖生鞭。

[七言绝句]
路入黄塘喜更疑，地名虽是里闾非。
眼中禾稼已如许，薄有田园宜早归。

[七言律诗]
花扑行人柳荫渠，每逢嘉趣为停舻。
留连一水风光暮，怅望今宵月影孤。
汉槖暂持来法从，臯禽还引上仙图。
中条侯骑知非远，肯尽都门别酒无。

[七言律诗]
左原冢孙产巴东，山灵地秀兼长雄。
自小赤心天与通，可惜五十方治中。
北风吹沙暗中渡，不合吹君落南去。
水有子鱼山荔枝，借我箸食前筹之。

[七言律诗]
孤策迟回洛水湄，孤禽嘹唳幸人知。
嵩岳望中常待我，河梁欲上未题诗。
新秋爱月愁多雨，古观逢仙看尽棋。
微眇此来将敢问，凤凰何日定归池。

[五言律诗]
一学芙蓉叶，初开映水幽。
虽经小儿手，不称老夫头。
枕上眠常戴，风前醉恐柔。
明年有闺阁，此样必难求。

[七言律诗]
道眼年来等色空，块苏不羡化人宫。
敢嫌仲蔚蓬蒿陋，久悟邯郸梦幻中。
瓮牖绳枢知达观，兔葵燕麦任春风。
箕山咫尺行当隐，巢许高踪蹑二公。

[五言律诗]
碛戍人何在，秋霜志不移。
无言息妫怨，有泪舜娥悲。
山静云盘髻，江空月印眉。
谁将望远意，歌作送征诗。

[五言律诗]
隔岭僧来宿，闲同倚石楼。
漏声过半夜，月色近中秋。
雅道玄须到，权门险莫游。
此心方共适，明月更相留。

[七言律诗]
二月同舟出宋都，转头即是十年余。
可怜老大犹为客，莫怪寻常不作书。
蜡屐阮孚人不会，鲈鱼张翰子何如。
寄声莫污清风地，留与先生作隠居。

[五言绝句]
世故中年别，余生此会同。
却将悲与病，来对朗陵翁。

[七言律诗]
潦倒无成困一邦，江湖姓字可曾香。
兴来且泛三杯酒，老去从添两鬓霜。
画思诗情虽我有，名缰利锁任渠忙。
寒窗兀坐浑无事，闲阅离骚诵九章。

[七言绝句]
道人心地古为徒，野鹤昂藏白月孤。
我亦生来世缘薄，回思昏宦叹非夫。

[七言绝句]
笔端元有画中诗，写出三浯一段奇。
追忆旧游如昨日，舣舟细看中兴碑。

[七言绝句]
贪瞋痴尽即如如，究竟心源一法无。
应悟濓溪真古佛，始知伊洛是醇儒。

[五言律诗]
雾气疑成雨，终风亟挫春。
祗惊天洒砾，宁是暮吹尘。
大旆亡空泽，奔车偾要津。
高楼非可望，偏汗扇中人。

[七言律诗]
蛙鸣聒聒满我池，我宁知尔乐与悲。
周公洒灰教后世，顾我龌龊不忍施。
越人嗜汝过刍豢，芼以芳香侑朝饭。
藏身泥沙勿妄出，世人重味轻天物。

[七言律诗]
远公遗迹在东林，往事名存动苦吟。
杉桧已依灵塔老，烟霞空锁影堂深。
入帘轻吹催香印，落石幽泉杂磬音。
十八贤人消息断，莲池千载月沈沈。

[七言绝句]
至人无梦梦不到，天道恶盈盈有余。
龙髯已断嫔嫱老，豹尾不来岐路长。

[七言绝句]
本是钓鱼船上客，偶除须髪著袈裟。
祖佛位中留不得，夜来依旧宿芦花。

[七言律诗]
危机屡见剑头炊，喜及挂冠神武时。
从此含藏三寸舌，算来插得几张匙。
读书窗下病勤旧，攻媿庵中老住持。
速办小舟频往反，及今精力未全衰。

[七言绝句]
碧瓦楼头绣幙遮，赤栏桥外绿溪斜。
无风杨柳漫天絮，不雨棠梨满地花。

[七言律诗]
铜盘蕙草起青烟，斗帐香囊四角悬。
沈约愁多徒自瘦，相如意密有谁传。
金塘雨过犹疑梦，翠袖风回祗恐仙。
日上秦楼休寄咏，东方千骑拥辎𫐌。

[七言律诗]
温州今似古青州，温饱能轻百户侯。
沃力泉源那择地，岁寒砥柱屹中流。
要知蝉□三公府，便是黄扉四状头。
万事世间唐土尔，办将勋业到伊周。

[七言律诗]
萧晨骑马出皇都，闻说埋冤在路隅。
别我已为泉下土，思君犹似掌中珠。
四弦品柱声初绝，三尺孤坟草已枯。
兰质蕙心何所在，焉知过者是狂夫。

[七言律诗]
起晓寻幽意气豪，冥冥重雾湿征袍。
天扶宝势千山拱，海助寒声万籁高。
休数兴衰两蜗角，从来忧乐一鸿毛。
了知终老林泉是，渡水穿云久亦劳。

[五言律诗]
孤锡依京侍，诗愁上鬓新。
迹离三辅晚，梦落九江频。
草入松根井，磬通花外邻。
重来知未倦，闲趣自相亲。

[五言律诗]
乌蚋纳如尘，终朝恼杀人。
聚来俄扰扰，挥去大频频。
不办追忙客，偏能挠静身。
衁池何限饱，笑汝自迷津。

[七言律诗]
姓名久已御屏间，合上锋车入帝关。
岂有荐书喧笔橐，但留声价惠江山。
簿书袖手诗还在，出处忘情意自闲。
不分爱江楼下水，隔人无计可追攀。

[五言律诗]
绿水暖青苹，湘潭万里春。
瓦尊迎海客，铜鼓赛江神。
避雨松枫岸，看云杨柳津。
长安一杯酒，座上有归人。

[七言律诗]
江寺禅僧似悟禅，坏衣芒履住茅轩。
懒求施主修真像，翻说经文是妄言。
出浦钓船惊宿鴈，伐岩樵斧迸寒猿。
行人莫问师宗旨，眼不浮华耳不喧。

[五言律诗]
治乱古来有，英雄今岂无。
人情云聚散，世态草荣枯。
事定见天理，时艰识丈夫。
山川渺何许，烟雨暗平芜。

[五言律诗]
出豫垂佳节，凭高陟梵宫。
皇心满尘界，佛迹现虚空。
日月宜长寿，天人得大通。
喜闻题宝偈，受记莫由同。

[七言绝句]
行尽空房忽画栏，竹光和月入亭寒。
壁间题字知谁句，醉把残灯子细看。

[七言律诗]
山谷冥冥多雪霜，人情随处不悲凉。
彩衣公独有老母，乔木我今思故乡。
行酒赋诗不忍别，登高临远便相望。
故乡虽好莫留滞，日月其除行路长。

[七言绝句]
大隠屏前风月闲，何人手种万琅玕。
深深五曲东流水，合作千年洙泗看。

[七言绝句]
此地曾经李白游，湖山消得好诗留。
两桥十里东西市，只欠春风一酒楼。

[七言绝句]
晓来飞雪抑香芽，料峭轻寒特地加。
青帝似矜春意早，更粧新萼与梅花。

[七言绝句]
历代成规知谨守，五朝八姓诰封新。
改辞易面何无耻，视古夷齐不愧心。

[五言律诗]
江南春候早，水暖野芹生。
北客欲归日，故人持赠行。
莫嫌为物薄，言采幽兰并。
休惜临流醉，高帆去棹轻。

[七言绝句]
百年中表朱陈宅，十世婚姻嫁娶图。
词翰所形高谊激，子孙其忍旧盟渝。

[五言律诗]
几生余习在，时复作微吟。
坐夏莓苔合，行禅桧柏深。
入山成白首，学道是初心。
心地不移变，徒云寒暑侵。

[五言绝句]
短梦曾留枕，余情更献珰。
宓妃空绝代，不得偶陈王。

[七言律诗]
春皇消息到人间，屈指年华笑侧冠。
梅蘂暗黄初过雪，兰芽浅紫未离寒。
时哉物逐东风乐，老矣心于胜事难。
惟有林泉随处好，可须岩谷隐归盘。

[七言绝句]
晋将屈乘饵来虞，越送西施买断吴。
马齿虽高人未老，五湖风月䄠陶朱。

[五言绝句]
姓字本无双，山林今见一。
动必合礼经，心焉在王室。

[七言律诗]
莫放微云点太清，欲将游目泫孤亭。
十年去国心长赤，一月看山眼未青。
多病情怀千日酒，穷途生事五侯鲭。
谩游踪迹随方寄，更觉轻扵水上萍。

[五言律诗]
北渚牵吟兴，何妨语夜阑。
天宽云出谷，春至草生滩。
练练长江静，骎骎半臂寒。
老翁扶杖立，空对烂银盘。

[五言律诗]
公府西岩下，红亭间白云。
雪梅初度腊，烟竹稍迎曛。
水木涵澄景，帘栊引霁氛。
江南归思逼，春鴈不堪闻。

[七言绝句]
酒肠虽满少欢情，身在云州望帝城。
巡次合当谁令改，先须为我打还京。

[七言绝句]
文帝年年下玺书，唯忧农亩不丰余。
匈奴嫚侮吾甘忍，所喜千仓饱贮储。

[五言律诗]
稚子应门立，老僧迎客入。
湛湛玉甃寒，唧唧铜瓶泣。
小轩风雨过，窗户青红湿。
晚花发秋妍，黄蜂正衙集。

[七言绝句]
甜似黄连微带澁，苦如甘草略含辛。
一回点过一回别，只恐难瞒无舌人。

[七言绝句]
片纸裁成数寸悭，王孙风致寄毫端。
只于天地交光里，认得前程万里宽。

[五言绝句]
七十未捐书，正恐死乃息。
起挑窗下灯，度此风雨夕。

[七言绝句]
双鹊营巢浪苦辛，拣条衔折不辞频。
旧条老硬新条韧，却向篱根拾落薪。

[五言绝句]
寂寥抱冬心，裁罗又褧褧。
夜久频挑灯，霜寒剪刀冷。

[七言绝句]
萧萧木叶下西山，便觉莼鲈兴不闲。
莫踏长虹千尺去，孤帆正在暮云间。

[五言律诗]
渺渺烟波阔，南湖在帝城。
梅将春共早，人与境俱清。
笔墨探三昧，樽罍有四并。
未能乘兴去，遥望目增明。

[五言律诗]
流落时相见，悲欢共此情。
兴因尊酒洽，愁为故人轻。
暗滴花茎露，斜晖月过城。
那知横吹笛，江外作边声。

[七言律诗]
凌晨更直九门开，驱马悠悠望禁街。
霜后楼台明晓日，天寒烟雾著宫櫰。
山林未去犹贪宠，罇酒何时共放怀。
已觉萧条悲晚岁，更怜衰病怯清斋。

[五言律诗]
种种念予髪，垂垂怀老禅。
公卿既无分，巾钵欲随缘。
布袜云门寺，铜瓶雪窦泉。
他年调水牯，鼻孔不烦穿。

[七言律诗]
环堵翛然一亩宽，更无尘雾苦相干。
森森佳树木奴实，湛湛清池地镜寒。
三益时瞻玉界尺，一杯何用肉台盘。
官闲坐享无功禄，更恐风人刺伐檀。

[七言律诗]
了无声价继三豪，敢叹崎岖世路劳。
纶阁文书惭润色，琳宫香火想焄蒿。
鲲鹏变化谁能料，燕雀飞翻自不高。
松竹虽无三径在，长歌归去也如陶。

[五言律诗]
楚甸有行客，西风一孤舟。
远随淮月上，若与星磋浮。
野岸袭幽芳，气清露已秋。
得意美鱼蟹，白酒问沙头。

[七言绝句]
萋萋细碧江南地，上有梅花朔易天。
铁石空余心已尽，霜明日润若为妍。

[五言律诗]
裋褐驱羸马，依然寒气侵。
春风官柳细，红日雪泥深。
蔼蔼多佳气，飞飞亦好音。
宁辞去家远，魏阙旧驰心。

[七言绝句]
手把猪头不自噇，面前背后鬼分赃。
重重败阙无人识，赢得涂糊老定光。

[七言律诗]
隠隠遥山列画屏，簷间寸碧与云平。
低回席上遗簪露，仿佛墙东翠黛横。
虚景远涵千里色，晚晖仍借一溪清。
春风景物知多少，可称收身乐此生。

[七言律诗]
怀德思人始绘容，不缘斯举理难穷。
兔园何有安民迹，鹫岭兼无护法功。
名姓不传勋阁上，仪形徒入梵祠中。
愿更此误图公像，公行宜居极乐宫。

[七言律诗]
谁家朱阁道边开，竹拂栏干满壁苔。
野水不知何处去，游人却是等闲来。
南山气耸分红树，北阙风高隔紫苔。
可惜登临好光景，五门须听鼓声回。

[七言律诗]
二茔逢节展松楸，因叹农畴荐不收。
高穗有时存蜀黍，善耕犹惜卖吴牛。
泉干几处闲机硙，雨过谁家用粪楼。
首种渐生还自喜，尚忧难救赤春头。

[七言绝句]
漫浪江湖万里天，苹花芦叶饱风烟。
五更惊觉家山梦，撇棹归来月底眠。

[五言律诗]
东阁治台政，西堂备燕饮。
介于二堂间，华构饶花品。
红紫镇长春，四时如活锦。
公暇一绳床，上有通中枕。

[七言绝句]
人重朝班恶外迁，一时荣擢似登仙。
谁知鼙鼓渔阳祸，不在朝廷却在边。

[五言绝句]
观棋不作秋，观斲不作石。
要知丽泽功，祇个是消息。

[五言绝句]
竹几横陈处，韦编半掩时。
寥寥三古意，此地有深期。

[七言律诗]
向夕搴帘卧枕琴，微凉入户起开襟。
偶因明月清风夜，忽想迁臣逐客心。
何处投荒初恐惧，谁人绕泽正悲吟。
始知洛下分司坐，一日安闲直万金。

[七言律诗]
绣段轻投报苦迟，隔关那复共襟期。
艰虞敢自求安宅，懒慢欣知不入时。
王粲登楼初有赋，杜陵屏迹可无诗。
边声又逐秋风劲，谁有良筹动玉墀。

[五言律诗]
卧床如旧日，窥户易伤春。
灵寿扶衰力，芭蕉对病身。
道心空寂寞，时物自芳新。
旦夕谁相访，唯当摄上人。

[五言律诗]
黯然何所为，相对但悲酸。
季弟念离别，贤兄救急难。
河流冰处尽，海路雪中寒。
尚有南飞雁，知君不忍看。

[七言绝句]
蘼芜嘉种列群芳，御湿前推药品良。
时摘嫩草烹赐茗，更从云脚发清香。

[五言律诗]
忽道仙翁至，幽人学拜迎。
华簪窥瓮牖，珍味代藜羹。
洗砚鱼仍戏，移樽鸟不惊。
兰亭攀叙却，会此越中营。

[七言绝句]
二浙枇杷得地荣，移来丹宇倍生成。
天心赋与偏繁盛，珍物由来出太平。

[七言律诗]
匆匆前日贺书云，那似今朝笑语亲。
年例一来窥雪样，岁寒同此见天真。
梅间蜂阵长围日，松下鸱蹲反吓人。
一碗檑茶未忘本，三杯薄酒不能神。

[五言律诗]
故里诗人去，湖山最寂寥。
草深张祜宅，花暗许浑桥。
凤髓何时续，蓬萍触处飘。
鸿冥杳难及，霜鬓两萧萧。

[七言绝句]
旅食江干秋复春，归耕未遂不胜贫。
凭师细考何年月，可买山田养病身。

[五言律诗]
珠躔回碧落，绛燎烛青规。
琐闼琼签度，层台玉漏移。
纳新皇泽普，顺节圣情怡。
万宇长安陌，乡傩集此时。

[七言律诗]
溪楼燕子懒飞飞，一鼓轻雷渐作威。
细濯林花红抹浅，低蒙岸柳翠光微。
偶穿纵步寻山屐，且解销忧贳酒衣。
华表有人还未得，更堪取次送春归。

[七言绝句]
皂盖朱轓练水滨，春生秋杀总精神。
须知爱士何曾泛，屈指应无第二人。

[七言绝句]
一剑能清万里尘，谗波深处偶全身。
那知九转丹成后，却插金貂侍帝宸。

[五言律诗]
晴雪白漫漫，山中几树残。
但知开处好，谁向落时看。
影不随流水，香犹在曲阑。
飞来和靖鹤，相对立前滩。

[五言律诗]
倥偬军中事，飞腾使者尊。
龙冈虽有地，马革返无门。
未见朝廷诔，空遗子弟恩。
不如行楚泽，先自作招魂。

[七言绝句]
少年志愿立修名，隠显悠悠略未成。
倚頼少陵诗不误，白间会有黑丝生。

[五言律诗]
身依吴寺老，黄叶几回看。
早讲林霜在，孤禅隙月残。
井通潮浪远，钟与角声寒。
已有南游约，谁言礼谒难。

[七言绝句]
冻云垂地北风颠，粧点江湖欲雪天。
我亦随身有蓑笠，兴来同上钓鱼船。

[七言绝句]
太湖水入霅溪寒，叠嶂连山几万般。
此景古今无尽藏，总归嬾拙一毫端。

[五言律诗]
幽拙未谋身，无端患不均。
盗憎犹念物，花尽不知春。
井邑常多弊，江山岂有神。
犍为何处在，一拟吊埋轮。

[七言绝句]
使君横槊赋诗回，断取天风海雨来。
彩笔从今闲不得，雪花梅蕊一时开。

[七言绝句]
江水春来绿似蓝，临流髙石翠巉岩。
波恬舟稳已堪喜，况是清风借一帆。

[七言绝句]
欹枕犹存舒卷声，覆寒时与寝衣更。
价廉功倍人人燠，一幅春风造化成。

[五言绝句]
不见休上人，空伤碧云思。
何处开宝书，秋风海光寺。

[七言绝句]
星斗垂天月淡明，九衢歌鼓乐升平。
当时常侍传呼处，只有荒陂凫雁声。

[七言绝句]
谪仙居处枕湖边，手种垂杨已系船。
勿谓门庭岑寂久，天将巨用理当然。

[七言绝句]
诏令敷宣每自书，朝廷遵禀不迂疏。
禁垣历岁多收得，高阁珍藏倚碧虚。

[五言绝句]
四方无事去，宸豫杪秋来。
八水寒光起，千山霁色开。

[五言律诗]
桂檝中流望，空波两畔明。
林开扬子驿，山出润州城。
海尽边阴静，江寒朔吹生。
更闻风叶下，淅沥度秋声。

[七言绝句]
万里独行无弟子，惟赍筇竹与檀龛。
看经更向吴中老，应是山川似劒南。

[七言律诗]
圣朝兴运自天开，又直临轩策草莱。
廷对自惭无宿构，胪传何意冠群魁。
幸瞻北阙承殊宠，忍负南山咏有台。
稽首君恩难报称，誓殚忠赤赞规恢。

[七言律诗]
一片青莎没古槎，满弯流水浸琼沙。
早梅先点腊前蕊，败菊尚开秋后花。
落叶尽随寒月少，好山还被晓云遮。
人生到处须回首，暗里流年损鬓华。

[五言律诗]
竹里虹桥见，葱葱翠气浮。
枝交笼短岸，叶落赴寒流。
索莫终年计，徘徊竟月留。
清凉宜避热，风色晚飕飕。

[五言律诗]
未穷双佛刹，先到一渔家。
山雨已残叶，溪风犹落花。
汲泉沙脉动，敲火石痕斜。
应是任公子，竹间曾煮茶。

[七言绝句]
芦梢林叶雨萧萧，独卧孤舟听楚谣。
生计飘然一搔首，西风沙上趁归潮。

[五言律诗]
冲寒何处去，新戍尚来年。
客劝休辞幙，君言已买船。
霜清江有蟹，叶脱木无蝉。
若过东林寺，携家往问禅。

[七言绝句]
南山有条鳖鼻蛇，雪峰往日镇常夸。
丧身失命知多少，满地如今号菜花。

[七言绝句]
枝头尚有烂黄梅，次第荷花白者开。
庭雀被人惊得惯，作群飞去又飞回。

[七言律诗]
与天通处在人和，未有人和天荐瘥。
消息连朝来玉阙，川原满眼尽银河。
坡书已得欧公体，力士宜尊太白靴。
人物于今如越雪，欲令惯见不嫌多。

[五言律诗]
寂照三乘法，冥通万佛心。
传灯光祖印，演教茂禅林。
莲座华成雨，云庵施侧金。
因怀会稽绂，兰梵许登临。

[五言律诗]
华堂需被记，老笔岂能工。
尺鷃飞篱下，醯鸡舞瓮中。
形骸均土木，利欲等苓通。
独学知闻少，烦君为击蒙。

[七言绝句]
黄柑时候曲堆村，长忆篮舆到荜门。
恰是今年去年日，野萤衰草吊寒原。

[七言绝句]
高阳门巷有人狂，金谷园林数日忙。
多事正堪怜考父，不寻花去却循墙。

[五言律诗]
自顾个形骸，举止凡而陋。
只因放得下，触事皆成就。
醍醐与毒药，万味同一口。
美恶尽销融，是故名慈受。

[七言绝句]
山林静处最宜良，或在尘中或在乡。
土德厚时丹得厚，妄为立见有迍殃。

[五言律诗]
吾家老仙伯，白璧半钱酬。
杖屦穷幽地，禽鱼替客愁。
可能百世出，闲却一生休。
念旧须公等，年来叹俗浮。

[五言绝句]
轮囷香事已，郁郁著书画。
谁能入吾室，脱汝世俗械。

[七言绝句]
身上著衣方免寒，口边说食终不饱。
大唐国里老婆禅，今日为君注破了。

[五言律诗]
山圃饶秋色，林亭近晚晴。
禽虫依月令，药草带人名。
排石铺衣坐，看云缓带行。
官闲惟此乐，与世欲无营。

[五言律诗]
禅床深竹里，心与径山期。
结社多高客，登坛尽小师。
早秋归寺远，新雨上滩迟。
别后江云碧，南斋一首诗。

[七言绝句]
中秋花月共徘徊，正喜相逢笑口开。
君既不留吾亦去，何时又向此间来。

[七言律诗]
跖富回贫赋予偏，有司之者勿尤天。
不争贵幸铜山铸，专筭书生纸裹钱。
仅有玉川数间屋，素无鲁望百弓田。
荒村牢落稀还往，傥肯重登入剡船。

[七言绝句]
半升粟饭养残躯，晨起衣冠读典谟。
莫谓此生无用处，一身自是一唐虞。

[五言律诗]
最喜孤山夜，斜枝月下清。
透窗疑笔写，映地若天生。
鹤步踏不动，蜂腰时自横。
几回云聚散，晦后再分明。

[七言律诗]
尘中谁定免营营，鹭渚鸥沙且旧盟。
夙世林逋漫千首，逢人圆泽悟三生。
扣门喜共僧窗饭，斲句犹能镜样清。
身世已抛春梦外，更于文字措讥评。

[五言律诗]
经年病不饮，此日一开樽。
鉴里休嫌老，怀中已抱孙。
红绷裁锦段，香水浴银盆。
他日归田去，相扶入荜门。

[五言律诗]
巴蜀三年客，江湖万里情。
沧波何处尽，归棹几时行。
世态浮云变，春愁细草生。
群山遮望眼，片月上高城。

[五言律诗]
大火不东驻，高堂文字秋。
青蝇付驱除，白日堪迟留。
鸡痈落新烹，瓜疐收轻浮。
尚有明月在，倘能如故不。

[五言绝句]
菊老芙蓉退，化工少均逸。
蚤晚梅花动，从此无闲日。

[七言绝句]
抵死要行云水脚，刚然求悟本来心。
为蛇画足劳筋骨，辜负青山绿水深。

[五言律诗]
闻道周公子，今春过许州。
百年看野史，双鬓托孤舟。
风土青山古，英雄怜火秋。
岂无遗白泪，相对话江鸥。

[七言绝句]
青山绿树蔽层楼，应有高人隠一丘。
客子门前过何急，古今行役未曾休。

[五言律诗]
清霜入短褐，送汝酌深杯。
万事不如学，千金难买才。
关心门户重，过眼岁时催。
莫待收灯后，驱车望早来。

[七言绝句]
近则三朝远九旬，须知变化有时辰。
不知造化长生药，点汞成金也动人。

[七言绝句]
薇药无情自紫红，白头合老去匆匆。
林闲翠羽偷相语，可是梅花累此翁。

[五言律诗]
扣楫洞庭上，清风千里来。
留欢一杯酒，欲别复裴回。
相见楚山下，渔舟忆钓台。
羡君还旧里，归念独悠哉。

[七言绝句]
劲节孤根得地深，清虚谁识子猷心。
当时不是琅玕种，月下何由听凤琴。

[七言绝句]
一联半首致魁台，前有沂公后简斋。
自是君诗无警策，梅花穷杀几人来。

[五言律诗]
世人无奈愁，沃以杯中酒。
未能平磊块，已复生堆阜。
治水不治源，九载亦何有。
不如读周易，一卷常在手。

[七言绝句]
一屋白云无锁钥，酒酣要摘梅花嚼。
相逢石鼎老弥明，吟罢松梢月欲落。

[五言律诗]
闻恶休三唾，怀贤赋七哀。
衰年催白发，细雨足红梅。
江海归诗卷，乾坤换劫灰。
老儒何所用，吾道自须回。

[七言绝句]
郭外朝阳一卷斜，青槐厅事带丘麻。
路逢扶辔双童问，不是城东太尉家。

[七言绝句]
太守风味今寒儒，惠我佳句春华敷。
越中溪山犹可似，太守好事天下无。

[七言绝句]
篱根怪石起层云，浅带春泥碧藓纹。
乞与诗人时醒酒，也胜豪夺任监军。

[七言律诗]
桑柘相望雨露新，桃源自隐不缘秦。
稻陂正满初投种，蚕子方生未忌人。
酒借鹅儿成浅色，鱼凭云母作修鳞。
赛神归晚比邻醉，一笑犹关老子身。

[五言律诗]
何处生春早，春生晓禁中。
殿阶龙斾日，漏阁宝筝风。
药树香烟重，天颜瑞气融。
柳梅浑未觉，青紫已丛丛。

[五言律诗]
农事正纷纷，天时异所闻。
举头方见日，翻手又为云。
茅舍蛙分部，槐庭蚁失群。
裁成忧国疏，斋沐告吾君。

[七言律诗]
密桐新筿昼阴阴，独想禅房燕□□。
□□□□何者病，一尘不立本来心。
生涯易足惟高枕，物累难除是苦吟。
乘兴几时回杖履，后池泉溜有余音。

[七言律诗]
蟋蟀灯前话旧游，师经几夏我经秋。
金陵市合月光里，甘露门开峰朵头。
晴眺远帆飞入海，夜禅阴火吐当楼。
相看未得东归去，满壁寒涛泻白鸥。

[五言律诗]
郊居谢名利，何事最相亲。
渐与论诗久，皆知得句新。
川明虹照雨，树密鸟冲人。
应念从今去，还来岳下频。

[七言律诗]
呜呜寒角动城头，吹起千年故国愁。
才见专诸操匕首，旋闻西子载扁舟。
霜寒古寺钟声早，月落南园树影秋。
一笑浮华易盈歇，白云长在水东流。

[七言律诗]
去岁兹辰捧御床，五更三点入鹓行。
欲知趋走伤心地，正想氛氲满眼香。
无路从容陪语笑，有时颠倒著衣裳。
何人错忆穷愁日，愁日愁随一线长。

[七言绝句]
蒙金衫子鬰金黄，爱拍伊州入侧商。
人道飞琼元自瘦，娉婷偏称窄衣裳。

[七言绝句]
不道夫差势独夫，因持越计败全吴。
陶朱智则诚为智，欲把忠臣比得无。

[七言律诗]
篁竹参天无人行，来游者多蹊自成。
石屏重叠翡翠玉，莲荡宛转芙蓉城。
世缘遮尽不到眼，幽事相引颇关情。
一炉沈水坐终日，唤梦鹁鸪相应鸣。

[五言律诗]
客路三日雨，颇知袍袴单。
长河贯沃野，薄酒动新寒。
晚日鱼𫚥市，秋风藜藿盘。
衰颜定可笑，不必镜中看。

[五言律诗]
九县怀雄武，三灵仰睿文。
周王传叔父，汉后重神君。
玉律朝惊露，金茎夜切云。
笳箫凄欲断，无复咏横汾。

[五言绝句]
玉钗丹翠缠，象榻金银镂。
青㫙丹碧度，轻雾历簷飞。

[五言律诗]
荐福湖边酒，能来为一中。
傃庵知祖道，鄱郡见家风。
治县聊绥抚，诗坛更长雄。
名章敢酬唱，雨后夕阳红。

[七言律诗]
缥缈初闻寺阁钟，霏微零雨兆年丰。
家家椒酒欢声里，户户桃符霁色中。
春枕方浓从卖困，社醅虽美倦治聋。
从今万事俱抛掷，且作人间百岁翁。

[五言律诗]
匆匆过三十，梦境日已蹙。
谁知叹亡羊，但有喜得鹿。
本来作何面，认此逆旅屋。
逢人吹布毛，出世不忍独。

[七言绝句]
爱景探春意已生，新诗新酿一时成。
遥知独酌微吟处，霜月应多别处明。

[七言绝句]
西蜀琵琶逻逤槽，梨园旧谱郁轮袍。
绣筵银烛燕宫夜，一饮千钟未足豪。

[五言律诗]
雨急怨春晚，花残独稔香。
燕巢方稳密，蝶翅觉凄凉。
引睡漫支枕，销闲时炷香。
新晴故晚照，芳草留斜阳。

[七言绝句]
一来海角舣扁舟，两见天南大火流。
钟鼓不闻昏自晓，柴荆常闭冷还幽。

[五言律诗]
御炉薰隔夜，清跸响凌晨。
对罢天颜喜，朝回赐服新。
自期宜栋干，小却尚丝纶。
此论由来久，周行万搢绅。

[五言律诗]
骤雨翻簷急，残花落案频。
春光一梦过，物态逐时新。
旧识嵇康懒，兼随原宪贫。
南邻鼓唤客，知是可怜人。

[五言律诗]
载德称贤母，宜家启令郎。
背萱伤蚤谢，蟾桂籍流芳。
负米思何报，啼狶教叵忘。
一篇胜得第，应喜赛钱塘。

[七言律诗]
樽酒沙头绿涨波，事欢其柰别愁何。
去程想憩兰亭竹，到日须看霅浦荷。
年少莫嫌官职小，名高却怕荐书多。
腊前拟作孤山梦，还许扁舟载雪过。

[七言律诗]
六凿相攘不𫏐休，超然谁复与天游。
醯鸡瓮里自歌舞，野马窗间空赘疣。
妙境果从拈处得，生涯须向个中求。
逢场作戏由来事，可笑区区问髑髅。

[七言绝句]
欲谈无应莫吾容，悔不居身可否中。
尽日小斋何所乐，芭蕉宜雨竹宜风。

[七言绝句]
百两新迎碧汉车，半奁旧照古铜磨。
蟾亏既望圆时数，鹊别经年恨处多。

[五言律诗]
雄藩车马地，作尉有光辉。
满席宾常侍，阗街烛夜归。
关河征斾远，烟树夕阳微。
到处无留滞，梁园花欲稀。

[七言律诗]
木童吟处槁回春，个里庄严功德林。
垂手断崖知路活，藏身空劫忌机沈。
未翻识浪无多子，不挂唇皮有一音。
佛祖契心言迹外，炷香清坐与追寻。

[五言律诗]
夙驾安仁道，行行得自娱。
荒山围野阔，远树出林孤。
景晦长烟合，天寒碧草枯。
归心怀往路，极目向平芜。

[七言律诗]
危踪俄复罣刑书，得丧情怀久已无。
忧道不知身窜逐，登山未敌世崎岖。
恋轩无计惭疲马，向日低飞作晚乌。
薄禄未抛生事拙，涸鳞徒忆纵江湖。

[五言律诗]
百事谋何拙，一闲梦亦清。
定交毛颖子，结怨孔方兄。
鹤影云烟瘦，蝉声风露轻。
寸心虚白久，蜕骨待丹成。

[五言律诗]
鸾鹤共徘徊，仙官使者催。
香花三洞启，风雨百神来。
凤篆文初定，龙泥印已开。
何须生羽翼，始得上瑶台。

[五言律诗]
去歳洛城中，嬉游处处同。
从离崿岭北，常梦潩泉东。
草遶春街碧，花繁夕市红。
临风默惆怅，想像白眉翁。

[七言绝句]
结社当年号白莲，师心应欲继前贤。
有时中夜初回定，清磬一声秋月圆。

[七言绝句]
冉冉光阴花柳场，红飘紫落便蔫黄。
都无畔岸随风去，却是游丝意思长。

[七言律诗]
藤梢橘刺元无路，竹杖椶鞋不用扶。
风自远来闻笑语，水分流处见江湖。
回观佛国青螺髻，踏遍仙人碧玉壶。
野客归时山月上，棠梨叶战暝禽呼。

[七言绝句]
国令严严拟者危，毫厘才动铁轮随。
心萌口应三千里，齿露言来苦怨谁。

[七言绝句]
龙飞天子禹汤明，收拾英才共太平。
寄语吴兴贤太守，亟将霖雨济苍生。

[七言律诗]
禁街人语绝諠哗，庭下微吟斗柄斜。
万里云容今霰雪，一阳泉脉动萌芽。
顿忘人世蓬心累，已任天年葆鬓加。
早晚翩然青雀舫，满江春色看梅花。

[五言绝句]
静处乾坤窄，闲居日月忙。
虚空即妙体，独露法中王。

[七言律诗]
醉墨淋漓诗屡酬，浮蛆上下酒新𥬠。
人生有此自可乐，世事无穷何足忧。
端是览辉同𬸚𬸦，不应专宿傚夫不。
嗟予久负思山兴，空得公诗展复讴。

[七言律诗]
人自穷通诗自诗，管渠人事与天时。
鹤长未便贤凫短，梅早那须笑杏迟。
公子近来忺说病，老夫秋至不曾悲。
人生随分堪行乐，何必兰亭与习池。

[七言律诗]
俊游常恨邈山河，邂逅文闱喜屡过。
朱簿分明俱鼎立，墨图伻位看星罗。
人开户牖还相近，朝进英材信可歌。
双钥重闗非不密，只应无奈梦魂何。

[七言绝句]
西来一水古今绿，峡里诸山天下奇。
非是愚溪溪上客，未应轻作此山诗。

[七言绝句]
磊磊金丸画不如，空蒙香雾几千株。
应怜绿橘秋江上，却被人间唤木奴。

[五言律诗]
山近寒偏早，愁多梦不浓。
鸦啼半夜月，鹤唳五更风。
晓接残灯里，吟成落叶中。
尘埃今已厌，懒听上方钟。

[七言绝句]
图书老矣尚纷披，神劓天黥以有知。
茅竹结蟠聊一愒，却寻三界外愚痴。

[五言律诗]
宿昔重交义，零落今谁存。
旧情留纸札，永恨入丘坟。
世味薄于水，生涯空似云。
抚孤无力及，流泪复何言。

[七言绝句]
群玉山头住四年，每闻笙鹤看诸仙。
何时得把浮丘袖，白日将升第九天。

[七言律诗]
小泊苹香柳下矶，重逢佳节感年时。
束蒿偶作人形想，采药须供国手医。
江镜愿为明主监，楚菰愁赋逐臣词。
酒边听尽敲篷雨，数日淮南去未迟。

[五言律诗]
稍息南市喧，初上东山月。
潜鱼忽惊踊，饥雁时断绝。
落叶误投签，繁霜疑积雪。
苦寒良难久，爱此元气洁。

[五言律诗]
龙节知无事，江城不掩扉。
诗传过客远，书到故人稀。
坐啸看潮起，行春送鴈归。
望舒三五夜，思尽谢玄晖。

[五言律诗]
江路初晴日，烟芜古废城。
青针秧稻出，黑螘稚蚕生。
山际牛羊路，林间鸡犬声。
午炊聊小憩，野老解逢迎。

[七言律诗]
龙华寺北板桥平，几户淮民结屋成。
屡向封疆窥版籍，独游淮海陋功名。
去年过此曾寻胜，今日逢人似隔生。
懐抱激昂无可制，埋篷心折听江声。

[五言律诗]
贱子何为者，栖栖今二毛。
沧波浮片叶，大块载秋毫。
利物物何补，营身身已劳。
羡君遗世网，脱屣一何高。

[七言绝句]
中国衣冠礼乐先，国亡那得更求全。
凄凉青盖端诚殿，何似幽兰一炬烟。

[七言律诗]
年老逢春雨乍晴，雨晴况复近清明。
天低宫殿初长日，风暖园林未啭鶑。
花似锦时高阁望，草如茵处小车行。
东君见赐何多也，又复人间久太平。

[七言绝句]
蛮府参军鬓发苍，自调欵乃答渔郎。
从今诗律应超脱，新吸潇湘入肺肠。

[七言绝句]
薄酒残灯欲别情，暗萤依草不能明。
悬知先入他年话，一夜蛙声连雨声。

[五言律诗]
旧好崔亭伯，新交阮仲容。
招携来白水，祖饯过中峰。
谷暖芊芊树，云深杳杳钟。
兵戈一分袂，惆怅几时逢。

[七言绝句]
翠润园林草木长，春归积雨满芳塘。
更无一点殷红色，叶底青梅已可尝。

[七言绝句]
金马藏书大帝家，绕檐鸣玉滴冰牙。
晚云不动寒风断，残雪时飞三两花。

[七言律诗]
不奉书题遂一年，书犹断绝况诗传。
兴来亦复吟哦否，读罢何当疾痼痊。
慷慨初无伏波志，忧愁枉类屈原迁。
使来觅我当何处，水出牂牁若个边。

[五言律诗]
自小在行伍，得官因用兵。
筹边头发竖，入阵骨毛轻。
战马惜如命，宝刀都有名。
酒酣常骂坐，嫌客话升平。

[七言律诗]
相思命驾竟成休，投老寒盟岂自由。
雪后风涛难访戴，山间生死总依刘。
烦公赤手回青昊，容我清溪弄白鸥。
穉子尚堪驱使在，门阑桃李未应秋。

[五言律诗]
法道日堪嗟，邪师似稻麻。
灵山承付嘱，佛陇正传家。
曲水慈云石，芗风御苑花。
昙猷桥畔别，烟树思无涯。

[七言律诗]
膏泽愆时愧已深，敢期诚意达天垠。
片云忽送千峰雨，一气潜回万壑春。
顿觉老农生喜色，坐令凶岁变佳辰。
忧民虽切功何有，坱圠无私荷大钧。

[五言绝句]
黑山心历历，金殿口巴巴。
不因渔父引，怎得见波查。

[五言律诗]
石乳标奇品，琼英碾细文。
试将梁苑雪，煎勋建溪云。
清味通宵在，余香隔坐闻。
遥思摘山月，龙焙未春分。

[七言绝句]
秋江不许一尘染，只有青山倒影寒。
我欲移家来住此，烦君先为斩鱼竿。

[五言绝句]
日上明我窗，月出缟我庭。
朝暮得嘉时，一榼醉复醒。

[七言绝句]
环堵萧然瓢屡空，不详姓字一衰翁。
此身自谓羲皇上，却堕闲人画卷中。

[七言律诗]
画鹢追风千楫动，锦标翻日万人呼。
骄龙战水争先后，采蜃横川半有无。
波底鱼虾愁破窟，岸傍车马看盈涂。
竞心犹出功名下，吟倚扁舟为一呼。

[五言律诗]
并足经庭右，褰裳入座隅。
频容著帽进，雅称折腰趋。
燥吻应难湿，残杯莫强濡。
平生驷跛蹩，今日更长途。

[五言绝句]
汉人称劲粤，累世不加兵。
狂卒才三百，如何便缒城。

[七言绝句]
幽人往往怀麻姑，浮世悠悠仙景殊。
自从青鸟不堪使，更得蓬莱消息无。

[七言律诗]
汝生四十九年春，犹记双亲喜得孙。
当慕知非过能寡，敢言学易道弥尊。
喜吾父子为知己，頼尔诗书遂满门。
但得团栾长似此，年年萸菊醉清樽。

[七言绝句]
骨胎尽出先生楮，醉梦常宜处士梅。
席上雪铺便我寝，帐中风动任渠开。

[七言绝句]
三秋犹解强颜红，绝好清晨风露中。
不许涉江人错认，凌波著土两家风。

[七言绝句]
树根雪尽催花发，池岸冰消放草生。
唯有须霜依旧白，春风于我独无情。

[七言律诗]
何处何时不产贤，黔中故地夜郎天。
虽云地脉元无闲，欲破天荒未有先。
万蚁场中春锁棘，九宾庭下晓鸣鞭。
便将正学昭群聩，留取魁名万口传。

[七言绝句]
忽忆芳时频酩酊，却寻醉处重裴回。
杏花结子春深后，谁解多情又独来。

[七言绝句]
古星当崖映日间，年年常伴白云闲。
糇粮丹火何从出，四面无人见下山。

[七言律诗]
偶因狂疾成殊类，灾患相任不可逃。
今日爪牙谁敢敌，当时声迹共相高。
我为异物蓬茅下，君已乘轺气势豪。
此夕溪山对明月，不成长啸但成嗥。

[五言律诗]
诗家会诗客，池阁晓初晴。
鸟尽山中语，琴多谱外声。
映花相劝酒，入洞各题名。
疎野常如此，谁人信在城。

[五言律诗]
旧业居东岱，中年谒紫庭。
要涂无往迹，至死守残经。
诏许求遗稿，朋邻与葬铭。
世人无怪我，涕泪为之零。

[七言律诗]
细柳和烟舞湿云，落花随水送归春。
门东□□□应噪，江上白鸥谁肯驯。
朱子不仁唐逆贼，□□□□诳汉忠。
离亭一笛悲风急，君赋秦州□□□。

[五言律诗]
罗什留真嗣，重扉掩碧松。
邻僧来紫阁，远迳接圭峰。
雨气晴先润，庭阴午后浓。
依稀祖师意，瘦倚一枝笻。

[五言律诗]
一夜抽轻盖，平明映曲池。
水凉鱼未觉，烟净鸟先窥。
露重心犹卷，风多柄尚危。
东林应结社，祇待素华披。

[七言绝句]
平时尽道相随去，度岭何曾见一人。
赖是随身有孤影，灯前月下却相亲。

[七言律诗]
场屋当年负隽声，白头牢落竟何成。
一生受用兔园册，千载应无麟阁名。
被服易招山鸟怪，题诗难学野狐精。
羊裘老弃渔滩上，印绶新加少傅荣。

[五言绝句]
异俗非乡俗，新年改故年。
蓟门看火树，疑是烛龙然。

[五言律诗]
剖决时通夕，将迎或望尘。
官为贤令尹，位下郡专人。
尚欲平州欠，何曾叹县贫。
能容老夫否，负耒去为民。

[七言绝句]
长乐花枝雨点销，江城日暮好相邀。
春楼不闭葳蕤锁，绿水回通宛转桥。

[七言绝句]
两岸青山刻峭成，一溪回曲篆纹平。
绿阴隠隠无重数，欲去黄鹂又一声。

[五言律诗]
分官离法署，承命守眉州。
山馆邻孤寺，春城过乱流。
江云长映日，蜀魄似悲秋。
到郡扬清政，遗黎病必瘳。

[七言律诗]
间点疏花稻已香，老农犹未拟丰穰。
不堪雌霓频妨雨，反厌雄风但作凉。
傍日猖狂唯野马，为霖信息欠商羊。
忽惊头上云雷集，甘注如倾洗夕阳。

[五言绝句]
内殿称觞早，仙班拥翠翘。
春来多乐事，人日是明朝。

[五言绝句]
香卷风飘幌，灯昏雨映帘。
客愁浑不寐，更觉漏声添。

[七言绝句]
宿妆残粉未明天，总立昭阳花树边。
寒食内人长白打，库中先散与金钱。

[七言律诗]
东亭尝种广陵花，美艳新增出旧芽。
小魏风标高洛品，大乔流徙得孙家。
丹砂缬妙深难染，白玉冠危莹绝瑕。
肯与姚黄为近侍，亦须称后始无差。

[五言绝句]
雪压双林树，风号万籁寒。
瞿昙曾入灭，衲子眼难瞒。

[七言律诗]
奇宝宁容弃道傍，名藩赞理令飞霜。
冀都便觉群空马，鲁市应无诈饮羊。
岭阯云烟新入咏，天边日月趣依光。
吾民疾痛谁医得，好试家传已效方。

[五言律诗]
萧萧陇水侧，落日客愁中。
古塞一声笛，长沙千里风。
鸟无栖息处，人爱战争功。
数夜城头月，弯弯如引弓。

[五言律诗]
忆昨登中寿，梅觞庆九重。
回春方昼永，月掩遽云浓。
钟鼓沈长乐，蚕桑罢濯龙。
宣仁遗懿在，定谥独追踪。

[五言绝句]
红杏西邻树，过墙无数花。
相烦问春色，端的属谁家。

[七言绝句]
隠隠飞桥隔野烟，石矶西畔问渔船。
桃花尽日随流水，洞在清溪何处边。

[五言律诗]
羌胡忘复育，师旅备非常。
南服更旄节，中军铸印章。
驰书谕燕赵，开府冠侯王。
赫赫今何在，门庭冷似霜。

[七言律诗]
太平事业按商周，麟阁仪形待子留。
壮士长歌三箭定，鸱夷归老五湖秋。
生涯底事空藏剑，英气平时已食牛。
歌扇舞衫今太寂，暮云佳句敌汤休。

[七言绝句]
吴王无处可招魂，惟有西施舌尚存。
曾共君王醉长夜，至今犹得奉芳尊。

[七言律诗]
买得扁舟系海滨，梅花岭上浪游人。
江山若欲留连客，诗酒何妨报答春。
柳带梳风黄尚浅，草茵铺雨绿将匀。
约君携手同行乐，趁取东郊景物新。

[七言绝句]
汝颍初陪长者游，齿牙名理晋风流。
讨论周易开端处，涵泳羲皇向上头。

[七言律诗]
放翁毕竟合躬耕，剩喜东归乐太平。
碧瓦新霜寒尚薄，明窗嫰日雨初晴。
素琴寻得无弦曲，野饷烹成不糁羮。
更说市朝痴太绝，一湖秋水濯尘缨。

[七言律诗]
倦入承明听履声，朱轓今复压专城。
荡胸碧华供吟兴，照眼清洢洗宦情。
鲈鲙何慙高士洁，琴龟不减昔贤清。
未应更葺东山墅，出处方关世重轻。

[七言律诗]
千门灯烛事遨游，车马通宵不暂休。
幸免烟氛遮皓月，任随笳鼓杂鸣驺。
金壶漏下丁丁永，玉斝霞生滟滟流。
帝泽远临人鼓腹，赣川宜有太平讴。

[七言绝句]
西湖野树上林花，行乐谁知大尹家。
帘幕垂垂人兀坐，金猊香散日西斜。

[七言绝句]
篱边把菊玩遗芳，未肯从渠入醉乡。
五字句中窥屈宋，七弦声里到羲皇。

[五言律诗]
成子写浯溪，下笔便造极。
空蒙得真趣，肤寸已千尺。
只今中宫寺，在昔漫郎宅。
更作老夫船，樯竿插苍石。

[五言律诗]
鼎足当州县，别来音问稀。
故人俱显达，吾道亦光辉。
三凤梦中见，孤鸿天外飞。
应怜江海客，白首未成归。

[七言绝句]
晚唐诗似晚春景，姿媚有余风骨轻。
千岁俄逢古罍洗，摩挲篆籀眼增明。

[七言律诗]
十年中国暗征尘，终挽天河净楚氛。
谩说星辰犹孛彗，不妨豪杰会风云。
江头露布传俘馘，殿下丝纶看策勲。
从此削平真细事，只忧无地录将军。

[七言绝句]
两岸农家各自耕，相过正欠小舟撑。
牧童来往如平地，骑得吴牛入水行。

[七言律诗]
万国诸侯振玉珂，踏云朝会雪初过。
欲闻凤管天边度，数听鸡人楼上歌。
放仗旌旗方偃亚，回头宫阙更嵯峨。
谬陪王属曾何补，泛泛慙同上下波。

[七言绝句]
梦游仙馆逢真侣，为说生前与此身。
本是富陵朱隠士，暂来人世秉陶钧。

[七言绝句]
江上凝冰约水痕，门前残雪缀谿云。
杖藜独立梅梢月，成就清寒到十分。

[七言律诗]
博徒无计解其纷，夜半鸣钲溃万军。
鲁港朔风掀恶浪，吴山寒日翳愁云。
周褒媚己终亡国，孟德欺孤忍负君。
大木已颠天柱折，钱塘江上雁成群。

[五言律诗]
送别枯桑下，凋叶落半空。
我行懵道远，尔独知天风。
谁念张仲蔚，还依蒿与蓬。
何时一杯酒，更与李膺同。

[七言律诗]
谋生一事到成功，消得湖边地几弓。
韦曲有花留杜老，洛阳无客问卢仝。
春风燕子虚簷外，夜雨蛩声小径中。
所立规模虽冷淡，绝胜弹铗旧漂蓬。

[七言律诗]
古洞闳深势崛盘，云连十丈地平宽。
水帘纷若排珠琲，石阙依然耸翠峦。
绿树成阴期勿剪，清溪当暑不胜寒。
数椽傥遂谐幽隠，应有高人咏钓盘。

[七言绝句]
江湖蓑笠旧交情，石滑泥深步转轻。
恰是革华踪迹险，宦程高处越难行。

[七言律诗]
瑶编对秉初修笔，粉署同携夜直衾。
虎既蒙皮甘搏噬，鹤因疮羽久呻吟。
尽归一网机犹浅，横说三纲害最深。
想到鄮山多暇日，轲书毋惜细研寻。

[七言律诗]
横枝梅花最先开，影著清浅无纤埃。
寿阳粧额依然在，姑射冰肌何处来。
无数雪花新点缀，几番霜鬓独徘徊。
想见怀安官道侧，十里洁白如琼瑰。

[五言律诗]
田园久芜没，何适为故乡。
眷兹南阳阡，松柏日苍苍。
但恨云边茅，无地安藜床。
采蕨饮江水，此人那得忘。

[五言律诗]
妙哉揭阳君，文起八代衰。
平生诵公文，手自不停披。
只今老眼暗，刮膜无金篦。
天台有巨刻，君其为致之。

[五言律诗]
迹落蛮夷地，艰危分饱经。
盘涡随櫂舞，惊浪溅船零。
石乱舟才过，峰回眼谩青。
晚来荒浦宿，愁绪转冥冥。

[五言绝句]
吾州风物好，惟是欠青山。
忽有洞庭色，来从一笑间。

[五言律诗]
楼堞冬冬鼓，帘栊煜煜灯。
浪名随牒吏，实似打包僧。
衰病元难强，疏慵每自憎。
谁知戍边日，秋野正呼鹰。

[七言绝句]
修竹萧萧三两竿，公余时得静中看。
何须更避人间暑，满腹冰霜六月寒。

[七言绝句]
世求骏马事驱驰，我买人间钝马骑。
不是爱他行路稳，好山多处要寻诗。

[七言绝句]
儿童日报竹平安，新笋如何折一痕。
接住喜凭仙掌力，春风胡不长琅玕。

[七言律诗]
曲曲湾湾散复收，覆如冈陇仰如沟。
能教有漏成无漏，解使邪流入正流。
凤侣双双朝殿角，鸳行对对滴簷头。
时人莫道身骸小，盖得君王万万秋。

[七言绝句]
元无一物不须空，寄语文殊任过从。
辗转形骸聊示疾，坐分高广颇相容。

[五言律诗]
尽日苦征赋，公余散霁怀。
塞云生古石，宿雨溜悬岩。
鸟倦晨犹伏，僧眠午未齐。
高人莫相笑，仙尉亦吾侪。

[七言绝句]
龙虎旌旗雨露飘，玉楼歌断碧山遥。
玄宗上马太真去，红树满园香自销。

[七言绝句]
合好须凭曲米春，分甘那暇问醨醇。
遥知北海招嘉客，共贺东床得好姻。

[七言律诗]
玉历均调岁启端，东风又逐斗杓还。
萧条门巷经过少，老病腰支拜起难。
白发但能欺槁项，青春不解驻朱颜。
余龄有几仍多幸，占得山林一味闲。

[七言绝句]
两山胜处古坟多，多少英贤发咏歌。
它日浮家钓清濑，腰章吾欲换渔蓑。

[七言律诗]
平日相从乐会文，博枭壶马占朋分。
罚筹多似昆阳矢，酒令严于细柳军。
蔽日雪云犹叆叇，欲晴花气渐氛氲。
一罇万事皆毫末，蜾蠃螟蛉岂足云。

[五言律诗]
瞻云日怀归，及瓜法当代。
喜同縚鹰掣，翻作风鹢退。
誓言不可寒，幽赏夙所爱。
但恐彼上人，雄辨费酬对。

[七言律诗]
天上人间重此宵，新情旧恨两迢迢。
汉宫露密罘罳冷，秦殿灯深羯鼓焦。
香粉溟蒙筛绮席，蛛丝千万络烟霄。
牵牛何事劳乌鹊，不使虹蜺驾作桥。

[七言绝句]
堆案文书无了毕，并堤船舫且萦回。
非关董役年年事，自为春郊得得来。

[七言律诗]
故人同省复同班，且喜先归奉帝銮。
居守乍抛留宅钥，造朝重拂宝梁冠。
仙楹夕霭通飚驭，秘庑晨晖转露盘。
我有寸心空恋主，扪膺难把向君看。

[七言绝句]
青山好处杜鹃知，芳草离离正绿滋。
我已颠狂无藉在，又随名胜学题诗。

[五言律诗]
人欲难穷极，于中觉者稀。
但令无过分，何处有危机。
长日书千册，清风竹一园。
东南坤势阙，子计不为非。

[七言律诗]
再见横山滴眼新，山曾劝我脱官身。
灯笼箫鼓年年社，酒盏鶑花处处人。
忽忆诸公牡丹会，转头五柞去年春。
野云墟月空荒寺，两袖寒风一帽尘。

[七言律诗]
白鹭亭前白鹭飞，山如屏障水如围。
水中独立鸾窥镜，沙上群行雪满矶。
白日不来争碧树，有时同往送斜晖。
江山得此方成画，撩得游人不忆归。

[七言律诗]
载酒人无顾寂寥，秋来门巷更萧萧。
风驱雨脚收千嶂，云卷月轮升九霄。
松竹此时聊谷隐，巾车指日见弓招。
登临莫作殊乡念，乘兴时寻小石桥。

[五言律诗]
边寇日骚动，故人音信稀。
长缨慙贾谊，孤愤忆韩非。
晓匣鱼肠冷，春园鸭掌肥。
知君安未得，聊且示忘机。

[七言绝句]
报道君乘六月潮，在齐端可比闻韶。
探汤剧暑不易度，应喜南云瞻玉霄。

[五言律诗]
独对梅花坐，枝头数点开。
画中无此景，雪里有僧来。
饥鹤窥流水，行龟落冻苔。
茶边清话处，一字共敲推。

[七言绝句]
莫将彩笔寄朝云，红泪罗巾隔路尘。
说与东风无限恨，倩风吹断去年春。

[七言律诗]
木叶黄时拂两轮，马前同看蚤梅春。
旧游踏徧千山月，新岁迎归三老人。
梳洗楼前酬鹊语，琴书案上扫蛛尘。
只愁鳯诏联翩下，又指天邉问去津。

[七言绝句]
昆山拳石定州盆，上有蓬瀛九节根。
又是一番成住坏，路逢芳草亦销魂。

[七言绝句]
一生露下风前客，两岁愁边病里身。
姑置阴晴圆缺事，药寮灯火正相亲。

[七言绝句]
椎牛酌酒是民顽，明约科条墟里间。
若更宽他衣食路，桑间陌上自闲闲。

[五言律诗]
一别三年久，无书堪往还。
自怜供吏役，长羡似僧闲。
契阔诗情在，提撕鬓影斑。
敲门湖上寺，居士已开山。

[七言律诗]
闻说年来亦失官，高怀应作等闲看。
傥来本自非吾有，既往何须更返观。
问舍梁谿欣共里，寄声闽岭慰南冠。
请公学取安心法，一点安时在处安。

[七言律诗]
露冷风轻霁魄圆，高楼更在碧山巅。
四溟水合疑无地，八月槎通好上天。
黯黯星辰环紫极，喧喧朝市匝青烟。
夜深独与岩僧语，群动消声举世眠。

[五言绝句]
君如暑伏冰，所至自清静。
翛然接新秋，已复天地性。

[五言绝句]
断崖卷银涛，拍岸雪相溅。
去住本无心，曾向岷峨见。

[五言律诗]
怀宝恐吾累，蔽形何可遗。
囊衣入山谷，势急还弃之。
及至出山日，秋风吹树枝。
免为刀兵鬼，冻死宜无辞。

[七言律诗]
颍水如闻得月多，黄金万顷漾微波。
登临未送平生目，赓唱空传故老歌。
宦意请看头上雪，杯行且覆掌中荷。
吾乡亦有西湖好，舴艋相从意若何。

[七言绝句]
溜雨苍皮四十围，年来又见子孙枝。
龙钟白首门前客，待看成阴合抱时。

[五言绝句]
孤屿红蓼深，清波照寒影。
时有双鹭鸶，飞来作佳景。

[七言绝句]
自识君来三度别，这回白尽老髭须。
恋君不去君须会，知得后廻相见无。

[五言律诗]
小小月轮中，斜抽半袖红。
玉瓶秋滴水，珠箔夜悬风。
徵调侵弦乙，商声过指拢。
只愁才曲罢，云雨去巴东。

[五言律诗]
测测日西去，去来无尽时。
百年无半在，一事更何为。
草屋倚寒木，疏梅横短篱。
直能捐世虑，何处不忘归。

[七言绝句]
双金缕胜延嘉节，五彩为幡奉紫廷。
春色渐浓人未觉，玉阶杨柳半青青。

[七言律诗]
绿绕西畴小作劳，溪村寒入旧绨袍。
五穷政坐没梁斗，百舌不如无口匏。
获稻条桑豳雅颂，纫兰餐菊楚离骚。
客来更话唐虞上，盍且卑之毋甚高。

[七言绝句]
乌柏微丹菊渐开，天高风送雁声哀。
诗情也似并刀快，翦得秋光入卷来。

[七言律诗]
归骑翩翩去路赊，鬰葱佳气望天涯。
艰危剑阁三千里，惠爱刀州十万家。
龙尾道边瞻日彩，鹿头关外别春华。
金明扈从宸游处，休忆连年泛浣花。

[五言绝句]
不露风骨句，未语先分付。
进步口喃喃，知君大罔措。

[七言绝句]
燕寝风清昼漏长，愧公延我读书堂。
此日偶同元凯癖，他年倘忆郑公乡。

[五言绝句]
爪牙了不露，谁能见其踪。
超忽变化处，即此是真龙。

[五言绝句]
旧友无由见，孤坟草欲长。
月斜邻笛尽，车马出山阳。

[五言律诗]
月向中秋俟，阴从一夕愆。
望中孤老眼，暗里耸吟肩。
灯婢深留照，桃笙冷废眠。
思兮在何许，有梦隔山川。

[五言律诗]
慈溪隔楚云，问不接鸿鳞。
因送还乡客，重怀佐邑人。
海明看出日，山晚倦行春。
料得双松下，吟成瘦鹤身。

[五言绝句]
祖佛未生前，已震涂毒鼓。
如今谁乐闻，请试分回互。

[七言律诗]
江外参差列万山，我家深在万山间。
好山正不用钱买，但要未老身先闲。
长江比愁终似少，江水能回愁不了。
扁舟何日过西陵，鄮山佳处吾归老。

[七言绝句]
晚风吹月上天涯，一夜光寒独自知。
始信花开俱有意，可言云淡独无思。

[五言律诗]
言篱洛阳日，正值春风前。
伊水矫白鹭，蜀山鸣杜鹃。
轻袍游宦去，匹马度关年。
若过君平肆，穷通可问焉。

[七言绝句]
行尽高山到紫溪，昔年曾此侍亲归。
而今只见经游地，不见慈颜泪满衣。

[五言绝句]
玉瀣乘旒晚，天浆满珞秋。
孟佗消不得，压取换凉州。

[七言绝句]
峰头乌帽翠云裘，三百年来无此流。
余论更容平子否，犹胜湛辈岘山游。

[七言绝句]
水边杨柳怯秋风，忆昨杏花相映红。
心地不随时节变，始知天下有英雄。

[五言律诗]
梁园开胜景，轩驾动宸衷。
早荷承湛露，修竹引薰风。
九酝倾钟石，百兽协丝桐。
小臣陪宴镐，献寿奉维嵩。

[七言绝句]
芙蕖的历抽新叶，苜蓿阑干放晚花。
白下门东春已老，莫嗔杨柳可藏鸦。

[七言绝句]
请得忙中物外身，要看飞瀑泻天绅。
佳时每与渔樵伴，倣语相倍是故人。

[七言绝句]
永拟东归把钓丝，将行忽起半心疑。
青云道是不平地，还有平人上得时。

[七言绝句]
此君佳处是长身，静遶吟行要日亲。
何事当前遽安障，未能忘俗遂忘真。

[七言律诗]
简师得道不参禅，燕坐常居古色轩。
夏禹告功遗迹在，任公垂钓有车存。
海通泉洞深千尺，寺映重岩月一痕。
何日短筇尘外去，瓣香来此叩玄门。

[七言律诗]
拂拂东风欲辨晨，新晴和气满郊𬮱。
未妨吹雅存豳俗，何必沉巫怖邺民。
田父扶携问鸡卜，村姑呼唤祭蚕神。
柴门不识征租吏，便是尧时击壤人。

[七言律诗]
五老亭亭翠塞门，烟霏云气湿前轩。
浮华安有千年宝，至洁何如一尺浑。
晓瀑分寒归茗椀，春江泻绿入藤樽。
君诗已是肱三折，为我探囊试合昏。

[七言绝句]
一雪晓来旋放晴，瓦沟余滴响中庭。
开窗已上三竿日，满岭松梢醉未醒。

[五言律诗]
行路乾坤半，流年六十强。
不营埋骨穴，更用染髭方。
政使飞升可，犹难服食良。
养生或攻外，曾否鉴嵇康。

[五言律诗]
乍凉天气好，何处不堪游。
鸿鴈来宾日，鹰鹯得志秋。
忘形终夕乐，失脚一生休。
多少江湖上，舟舡未到头。

[七言绝句]
木牛流马无人会，元是自家心孔开。
却恐如簧谗佞口，曾问天孙乞巧来。

[七言绝句]
潭边霁后多清景，桥下凉来足好风。
秋鹤一双船一只，夜深相伴月明中。

[五言律诗]
村居远城市，独木渡塘坳。
迸笋补篱竹，落松添屋茅。
童归携酒榼，客至得盐包。
随分山中好，低簷燕有巢。

[七言律诗]
酌酒酬春醉晚红，谁知书剑两无功。
渔竿冷浸半丝月，牛背闲消一笛风。
仙梦不随狂蝶乱，家书只倩素鱼通。
友声更拟迁乔去，底似人情较异同。

[七言绝句]
浩浩长安车马尘，狂风吹送每年春。
门前本是虚空界，何事栽花误世人。

[七言律诗]
簪笏三人共一班，仙凡回首不相关。
连名花判围宫砚，隔坐香焚暗博山。
红药对开阶两畔，紫宸入侍殿中间。
更知外省文书少，草罢词头阁老闲。

[五言律诗]
不学桃与李，芬芳竞春时。
天公岂多情，清露为君迟。
荣悴休问命，冷暖当自知。
青荧夜窗灯，相对哦新诗。

[七言律诗]
陶溪路远强跻攀，犹得诗筒暂往还。
有便催租俄败意，无心听鹊忽承颜。
菊花满迳成三老，梅萼穿林见一斑。
肯为转庵聊且住，预愁约束裹粮悭。

[五言律诗]
春水上堤沙，春晴散望赊。
衰年花近眼，久客梦还家。
映日孤鸿没，迎风双燕斜。
平生江海意，早晚送浮槎。

[五言律诗]
试笔书盈纸，烹茶睡解围。
新蔬供冷面，熟练制单衣。
雏燕飞初稳，残花见渐稀。
年衰学不进，默默讼吾非。

[七言绝句]
好花开遍玉栏杆，挈伴拖桡浅水滩。
但笑红霞映池面，不知娇面早先丹。

[七言绝句]
乘兴挐舟到雪山，松篁门径望中宽。
翻思我佛修行处，景物虽殊道一般。

[七言律诗]
日高荒庙掩双扉，杉迳无人鸟雀悲。
昨日江潮起归思，满窗风雨觉来时。
何堪身计长如此，闲尽炉灰却是疑。
赖有碧云吟句客，禅余相访说新诗。

[五言律诗]
草木秋微警，山川夏已深。
迎风云卷幕，沉日水浮金。
晚鸟吟高木，霏烟暝远林。
杖藜循野泽，谈笑不行吟。

[七言绝句]
句芒爱弄春风权，开萌发翠无党偏。
句芒小女精神巧，机罗杼绮满平川。

[七言绝句]
三入唐兴寺里宿，闭门风雨云垂屋。
今朝披雾立山椒，始识唐兴真面目。

[七言绝句]
燕居侍立出扶行，见汝成童我眼明。
但使乡闾称善士，布衣未必愧公卿。

[七言律诗]
不倚蒲团有妙机，搘颐真可助痴儿。
辍君拄颊看山用，拯我垂头欲睡时。
燕坐巧能留蝶梦，吟髭聊复寄莲枝。
从今宁有灵龟叹，一枕跏趺总不知。

[七言律诗]
梦想云根久已哉，青鞋布袜喜重来。
笋添简寂春前盛，桃胜玄都观里栽。
洞狭天宽多秀异，泉清石怪少尘埃。
仙家日月长如许，我欲朝真屡往回。

[七言绝句]
阁下平湖湖外山，阴晴气象日千般。
主人便是神仙侣，莫作寻常太守看。

[五言律诗]
吾道有谁同，深居自固穷。
殷勤谢绿树，朝夕惠清风。
书满闲窗下，琴横野艇中。
年来头更白，雅称钓鱼翁。

[七言绝句]
欲邀诗社同莲社，为筑将坛并杏坛。
图得有材皆命世，不随风月报平安。

[七言律诗]
白日潇潇松径静，红蕖冉冉洞门深。
风涵广宇生虚籁，梦破西窗上夕阴。
景物眼前浑似旧，尘埃题处忍重寻。
羸骖落日孤村路，尘土依然满病襟。

[七言律诗]
彩丝百缕纫为佩，艾叶千窠结作人。
散诞何妨儿女戏，漂流不觉岁时新。
清歌尚记书裙带，旧恨安能吊放臣。
角黍粉团矜节物，一樽聊与寄逡巡。

[五言律诗]
结庐野田中，其高足以觇。
坐卧劣自容，巢栖未尝厌。
但能风雨蔽，何惜茅蓬苫。
终当收刈毕，寂寞慙山店。

[五言律诗]
脱绔下田中，盎浆著塍尾。
巡行遍畦畛，扶耖均泥滓。
迟迟春日斜，稍稍樵歌起。
薄暮佩牛归，共浴前谿水。

[七言绝句]
春归草木漫青红，半委尘埃半逐风。
谁似长楸百余尺，高张锦绣照青空。

[七言律诗]
归心已动不容留，多谢君恩许退休。
虽喜溪山归似旧，却惊岁月去如流。
门前已是开三径，湖上何妨具一舟。
莫道此时无伴侣，得公足可共遨游。

[七言绝句]
白薝卜花露滴滴，红苾刍草香蒙蒙。
田地更无尘一点，是何人合住其中。

[七言律诗]
筑陂下麦晚归来，围火烘衣始此回。
但得诸孙传素业，真无一事挂灵台。
井桐叶落垂垂尽，篱菊花残续续开。
不负初寒蟹螯手，床头小瓮拨新醅。

[七言律诗]
贾谊莫思行说背，陈汤空想郅支头。
子规枝上三更觉，白鹭山前万事休。
櫜矢戢戈歌四夏，带牛佩犊免防秋。
一犂先向东郊去，稻滑蔬肥百不愁。

[五言律诗]
萧散前川令，才高气亦刚。
学攻诸子短，能涉众人长。
日月销书卷，功名抚剑铓。
他年有大用，莫漫比柴桑。

[五言律诗]
叶尽木无声，天高夜自明。
映窗灯半灭，掠野雁孤征。
瓦裂人间事，云浮身后名。
惟应托长镵，寂寞送浮生。

[七言绝句]
南八空归唐垒陷，包胥一出楚疆还。
而今庙社存亡决，只看元戎进退间。

[七言律诗]
半夜北风凛凛寒，倒衣惊问紫衣班。
云容不辨阴晴际，月色犹迷爽晦间。
偏喜鸣鸡识钟漏，正怜残梦失江山。
濯缨簪笔初无补，空愧纷纷数往还。

[五言律诗]
文弊莫如今，独存师古心。
汲深六经海，茹实百家林。
公有传贤笔，私无谀墓金。
晚年北山北，谁识醒中吟。

[七言律诗]
昨暮与君上龙湫，天久不雨无湍流。
啸呼拊掌唤不应，怅望颇亦令人愁。
夜来雷鼓惊龙起，溪声已觉乱人耳。
莫辞重访尊者居，坐看倒翻三峡水。

[五言绝句]
幽居抱孤明，怀古思旧京。
渴望宝连山，老桂不胜清。

[七言律诗]
万劫千峰绕座隅，一泓澄澈见游鱼。
谁家栏槛烟云里，坐我潇湘水墨图。
人物度桥疑海市，楼台拍水信蓬壶。
潺湲枕底催乡梦，双井溪头有旧庐。

[七言绝句]
昨日名园锦万丛，一宵风雨树头空。
浮华往往皆如此，谁解看花似梦中。

[七言律诗]
花时曾省杜陵游，闻下书帷不举头。
因过石城先访戴，欲朝金阙暂依刘。
征帆夜转鸬鹚穴，骋骑春辞鹳雀楼。
正把新诗望南浦，棹歌应是木兰舟。

[七言绝句]
小桥飘泊淡生涯，曾送清香入酒杯。
疏影不随流水去，夜深和月过溪来。

[五言绝句]
占得高明地，长闻燕寝香。
江流匹练白，竹日万金黄。

[七言律诗]
乍霁初离房与敖，又看云气压神臯。
昆冈屡得因心友，东郭真惭举趾高。
最爱谢儿方柳絮，可怜汉使囓毡毛。
水晶盐是何人得，拜赐曾同御缥醪。

[五言律诗]
前陪看花处，邻里近王昌。
今想临戎地，旌旗出汶阳。
营飞柳絮雪，门耀戟枝霜。
东望清河水，心随艑上郎。

[五言律诗]
家塾游从久，贤关声誉驰。
初官三语掾，余事九章辞。
子正强而仕，予嗟久矣衰。
愿言行所学，满慰素相期。

[七言绝句]
葆旅占星固异常，闽山竹秀米千囊。
天公已遗鸾鳯食，便恐双飞入建章。

[七言绝句]
晔晔紫芝岩石隈，避秦有地似蓬莱。
可怜白发坐不定，又被汉朝呼出来。

[七言绝句]
正要雨时须不雨，已成灾处更成灾。
如何百谷欲焦烂，遍地止存蒿与莱。

[五言律诗]
初欢记邺城，往还数如织。
抟风回銮阁，相赏垂天翼。
君席今未暖，我井久不食。
驾言又何之，游交请绝息。

[五言律诗]
倦客逢萸节，生涯寄叶舟。
穷途危不顾，飞棹去难留。
旧菊重阳日，寒芦两岸秋。
多情惟破帽，犹恋老人头。

[七言律诗]
南冈北岭对窗扉，看尽朝岚与夕晖。
社后未曾闻燕语，雨中谁不惜花飞。
山醅约莫几日熟，沙笋轮囷一尺围。
莫怨风光损桃李，荼䕷芍药又芳菲。

[五言律诗]
昔公去太学，士曰夺我师。
今公去皇阁，里闾极公思。
公何德于人，曰公勇于义。
使其用于时，其效何止是。

[五言律诗]
山寺临池水，春愁望远生。
蹋桥逢鹤起，寻竹值泉横。
新柳丝犹短，轻苹叶未成。
还如虎溪上，日暮伴僧行。

[七言绝句]
葱岭初无一字传，名山到处即为禅。
只今石上留公案，面壁何须更九年。

[七言绝句]
深院吟哦夜半时，须有鬼神听此诗。
吟声往往到明月，淮上有风摇桂枝。

[七言绝句]
天光地气与年新，不觉人间一物陈。
初令雷霆端有信，旧余霰雪敢无垠。

[七言绝句]
梅花耐寒白如玉，干涉春风红更黄。
若为司花示薄罚，到底不能磨灭香。

[七言绝句]
胸中扫除烟火食，笔端洗涤苍苔痕。
立雪家风真第一，我欲著句今忘言。

[五言律诗]
日高霜渐释，睡起发犹蓬。
小圃经行外，新蔬检校中。
水开闻跃鲤，天远看飞鸿。
粥熟还归舍，吾生亦未穷。

[五言律诗]
岸帻坐前楹，天围极望青。
日华开岭雾，风影碎池星。
重露惊栖鹤，幽丛带暗萤。
尘机心久息，宁待据梧瞑。

[五言律诗]
秋雨成萧瑟，缃桃辱记存。
品高来禁籞，地远想昆仑。
幸有千年实，愁无五石樽。
欲修琼玖报，素手愧空言。

[五言律诗]
作诗无知音，作不如不作。
未逢赓载人，此道终寂寞。
有虞今已殁，来者谁为托。
朗咏豁心胸，笔与泪俱落。

[七言绝句]
有禅无师真可笑，大唐国里何处讨。
可怜多少路行人，噇却酒糟随路倒。

[五言律诗]
毓秀勋庸后，来嫔诗礼家。
浮云轻富贵，朽木视铅华。
晚日俄晞露，春风自笑花。
平生偕老志，愁绝五云车。

[七言律诗]
汉江波浪渌于苔，每到江边病眼开。
半雨半风终日恨，无名无迹几时回。
云生岸谷秋阴合，树接帆樯晚思来。
对此空惭圣明代，忍教缨上有尘埃。

[七言绝句]
青帝来时值远芳，残花残雪尚交光。
隔年拟待春消息，得见春风已断肠。

[七言绝句]
君家先祖隠吴门，即日追游往事存。
若向明时奏飞牍，并将康济息元元。

[七言绝句]
傥欲昌身诗莫昌，折腰也莫叹凄凉。
上书假传非无例，慷慨相期入皂囊。

[五言律诗]
千峰待逋客，香茗复丛生。
采摘知深处，烟霞羡独行。
幽期山寺远，野饭石泉清。
寂寂燃灯夜，相思一磬声。

[五言律诗]
洞庭秋昼永，气象坐中分。
浩荡三江水，苍茫万里云。
君山压波面，民舍傍城根。
自昔看图画，今焉过所闻。

[七言绝句]
忆昔寻梅汉水傍，故乘微霰渡澄江。
如今飘泊闽山侧，拥褐安禅听打窗。

[五言律诗]
法令如牛毛，斯鞅信手成。
簿书积丘山，赵张眼愈明。
万人立下风，国势尊且荣。
未省三代前，谁独有此名。

[七言律诗]
凉月凄风透客衣，离亭无奈角声悲。
解围未设王家障，举案先齐孟氏眉。
青眼难兄嗟久别，白头寿母梦相思。
胸中若有功名念，莫待钟鸣漏尽时。

[五言律诗]
一别已六载，相逢有余哀。
公私两多事，灾病百相催。
无酒与君别，有怀向谁开。
深知百里远，肯为老夫来。

[七言绝句]
玉阶春冷未催班，暂拂尘衣就笏眠。
孤立小心还自笑，梦魂潜绕御𬬻烟。

[五言绝句]
镜湖水如月，耶溪女似雪。
新妆荡新波，光景两奇绝。

[五言律诗]
惠州君未到，听我送君吟。
去路九韶石，邻封八桂林。
下车秋色老，望阙海云深。
善政多余暇，无忘惠好音。

[七言绝句]
平生风义慕相如，笔砚从游二纪余。
直许交情定金石，肯同余耳但光初。

[七言律诗]
冉冉残年迫耄期，肱虽三折未成医。
北山愚公世方笑，东郭顺子吾所师。
万里元非破贼手，一生无奈造物儿。
梅雨初晴湖水满，未妨把酒细哦诗。

[五言律诗]
畴昔拜臞仙，桃源问果然。
洞非人世外，花在此心边。
寂寂蒸霞地，沉沉浴日天。
南阳刘子骥，独泛问津船。

[七言律诗]
学问分明有本根，一编鲁论幸今存。
奈何至理难穷究，愿与良朋细讨论。
欲探圣传千古秘，莫令心鉴一毫昏。
吾侪总在生成内，要识无私造化恩。

[五言绝句]
发策名犹在，回头事已非。
池塘春草绿，空忆谢公归。

[七言律诗]
承英连璧光照坐，更著阿隆如鼎安。
老兵先驰启关钥，西山奔走登栏干。
刘郎端默自凝远，蔡侯奋髯牙齿寒。
但余衰老百无用，搜句倚栏方细看。

[七言绝句]
贮药葫芦二寸黄，煎茶橄榄一瓯香。
午窗坐稳摩痴腹，始觉龟堂白日长。

[七言绝句]
独访山家歇还涉，茅屋斜连隔松叶。
主人闻语未开门，绕篱野菜飞黄蝶。

[七言律诗]
曲巷斜临一水间，小门终日不开关。
红珠斗帐樱桃熟，金尾屏风孔雀闲。
云髻几迷芳草蝶，额黄无限夕阳山。
与君便是鸳鸯侣，休向人间觅往还。

[七言绝句]
奇芬不与众芳同，移植应从碧海中。
结子纵迟人莫怪，灵苗端的有仙风。

[七言律诗]
井卦分明说劳农，周人田制寓其中。
但令此念纯无已，可使吾民养不穷。
数豆荒餐延野老，一篇腐语诲村童。
尔忱不属知何补，谩道天公靳屡丰。

[七言律诗]
花开压迳枝堪挽，花落铺阶雪不飘。
茧老蛾成投绿水，香干蝶散离长条。
满地月明浓不扫，无人梅落怨难销。
老人别有心中事，愧尔投瓜乏报瑶。

[七言绝句]
园园是日是花开，我又何朝不醉来。
井有人焉蛙两部，日之夕矣蝶三台。

[七言律诗]
覊宦栖栖易感怀，一秋聊得病颜开。
幸蒙南巷携家至，更喜东床自远来。
鹄髪二翁频撰屦，鸰原群从共衘杯。
家山莫便怀中隐，风月跻攀更几回。

[五言绝句]
急雨射苍壁，溅林跳万珠。
山根水壅壑，漫窍若注壶。

[五言律诗]
偶因抱瓮出，夜汲涧底泉。
荡摇水中月，水定光复圆。
问水水不语，问月月不言。
倚树一长啸，万壑松风寒。

[七言绝句]
山翁何处是便宜，若个便宜合属谁。
千古英雄夸好手，到头都没个人知。

[七言绝句]
斗城谁建翠微楼，富贵陈家小状头。
和记从今为四绝，凤毛玉筯与银钩。

[七言绝句]
江山于我故眼青，我亦辄以诗酬之。
东华昨梦已尘土，千万勿令鸥鹭知。

[五言律诗]
公在昭陵日，文章近赤墀。
空嗟伏生老，不侍迩英帷。
去国几三虎，闻韶待一夔。
谁言盖棺了，新乐锁蛛丝。

[七言绝句]
黄金胜友惠然来，佳节相逢酒一杯。
风味依依如旧日，只惊霜雪鬓边催。

[七言绝句]
吾家学道今四世，世佩施真三住铭。
一窗萝月照孤咏，万壑松风吹半醒。

[七言绝句]
双松偃亚老龙起，唤得清风到别楼。
尚忆曩年诗酒伴，几回天际识归舟。

[七言律诗]
杀却王章爱孔光，举朝谁复说兴亡。
未能免俗歌新美，岂不怀归念楚狂。
斗酒只今犹寂寞，小池无旧已荒凉。
秋风细雨催人去，似恐徘徊费感伤。

[七言绝句]
喔喔老鸡催落月，丁丁残漏伴斜河。
一杯淡粥寒灯下，还与山僧不校多。

[七言绝句]
先生无劓何须补，上到乘成尽放怀。
松树尚堪驱使在，为公一一捧诗牌。

[七言律诗]
小楼经卷杂琴书，落架蒲桃影碧疎。
施主去来多佛事，堂僧分散各清居。
戏临米帖行吟后，困理茶铛出观初。
门外满堤沽酒市，谁看金鲫旧池鱼。

[七言绝句]
灵山一会善隄防，蛊毒之家水莫尝。
迦叶无端沾一滴，至今犹自面皮黄。

[七言律诗]
川途荏苒度年华，命与时谋敢自嗟。
但使直方能养浩，岂知权势解悲夸。
淮舟昔共茱萸酒，闽馆今同薄荷茶。
往复纷纷成底事，庞公只合访丹霞。

[五言律诗]
古县新烟火，东西入客诗。
静长如假日，贫更甚闲时。
僧借松萝住，人将雨雪期。
三年一官罢，岳石看成碑。

[五言绝句]
画阁方裁扇，寒塘又凿冰。
蓬壶山四彻，何处是炎蒸。

[五言律诗]
空山带荒溪，小窗语寒灯。
寂历岁云徂，醒眼犹拊膺。
访友得幽伴，无人醉闲僧。
地炉火深红，瓶梅影鬅鬙。

[五言律诗]
蜗舍三年别，夔门两岁除。
盆虽具肴簌，傩不是乡闾。
枥马喧新集，桃符换旧书。
何如杜陵老，守岁阿咸居。

[七言绝句]
人人有一坐具地，占断犹来自祖翁。
四界打量量不尽，及时耕种待秋风。

[七言律诗]
横塘日澹秋云隔，浪织轻飔罗幂幂。
红绡撇水荡舟人，画桡掺掺柔荑白。
鲤鱼虚掷无消息，花老莲疎愁未摘。
却把金钗打绿荷，懊恼露珠穿不得。

[七言律诗]
非人口似泻汾河，此辈尘中有甚多。
心恨貌恭无定止，舌夸端正乱乖讹。
为官善政身荣禄，利剑休教石上磨。
立待满盈船陷水，恶风从被海神拖。

[五言律诗]
春草池塘绿，忽惊花屿红。
乱英深浅色，芳气有无中。
置酒宾朋集，披襟赏咏同。
若非摹写得，应逐彩云空。

[七言绝句]
近来出处事何如，先辈风流扫地无。
忽有子充惊末俗，一言未契便长驱。

[七言律诗]
避暑恨无双羽翰，银河亦恐浪花干。
坐来已倦还临水，卧去无眠复倚栏。
拟截白云铺玉簟，好收明月贮金盘。
如何一见张公子，清论如冰洒座寒。

[七言律诗]
江淮冠盖閙如林，求一己知何处寻。
风月欲谈嫌许事，山川不险似人心。
使君德量如天远，举子科名自陆沉。
秋气未悲先泪下，黄花虽好不曾簪。

[七言绝句]
城上风生蜡炬寒，锦帷开处露翔鸾。
已知秦女升仙态，休把圆轻隔牡丹。

[七言律诗]
去年正月十五夜，乾元门上奉乘舆。
今年正月十五夜，商洛郡中为贰车。
谪宦门栏偏冷落，山城灯火苦萧疏。
炉灰画尽不成寐，頼有逍遥一帙书。

[七言绝句]
去岁归营丘嫂葬，今年那复以家行。
挽须无用祇嗔喝，念我只儿同短檠。

[七言绝句]
莓苔一径趁溪斜，行尽松阴见水涯。
遶屋花开非旧主，隔林烟起是谁家。

[五言律诗]
右军本清真，潇洒出风尘。
山阴过羽客，爱此好鹅宾。
扫素写道经，笔精妙入神。
书罢笼鹅去，何曾别主人。

[七言律诗]
迢迢此恨杳无涯，楚泽嵩丘千里赊。
岐路别时惊一叶，云林归处忆三花。
秋天苍翠寒飞鴈，古堞萧条晚噪鵶。
他日山中逢胜事，桃源洞里几人家。

[五言律诗]
谢家今日晚，词客愿抽毫。
枥马方回影，池鹅正理毛。
竹筒传水远，麈尾坐僧高。
独有宗雷贱，过君著敝袍。

[七言绝句]
喷沫团香小桂条，玉鞭兼赐霍嫖姚。
弄影便从天禁出，碧蹄声碎五门桥。

[七言绝句]
星移山转度寒沙，到得塍头鼓二挝。
忽忆昔年斗门渡，风翻浪叶𫇛欹斜。

[五言律诗]
庾郎真好事，溪阁斩新开。
水石精神出，江山气色来。
疏烟分鹭立，远霭见帆回。
公退资清兴，闲吟倚槛裁。

[七言律诗]
与世论交独厌数，此君多冗岂无烦。
欲期虚静延清影，莫懒芟除去恶根。
渐见远山开晻霭，更无繁鸟乱黄昏。
直须放手留闲地，别待春雷见子孙。

[七言律诗]
解冻南风故未薰，六英先岁舞车尘。
尽消日观千岩雪，初破江梅一萼春。
立召金闺通籍客，更呼花艳大堤人。
使君日饮无功业，同乐何妨亦为民。

[七言律诗]
南方春早冻先融，荷臿趋时小异同。
要使齐民知水利，亦如前哲变文风。
四时镜浄登临美，万顷云垂灌溉通。
嗟我一麾江汉上，慨然歆叹似南丰。

[五言律诗]
越客新安别，秦人旧国情。
舟乘晚风便，月带上潮平。
花路西施石，云峰句践城。
明州报两掾，相忆二毛生。

[七言律诗]
高宴柏梁词可仰，横汾箫鼓乐难穷。
已教丞相开东阁，犹使将军误北戎。
洒泪甘泉还有恨，祈年仙馆惜成空。
谁知辛苦回中道，共尽千龄五柞宫。

[五言律诗]
放逐非多罪，江湖偶不廻。
深居应有谓，济代岂无才。
叠𪩘晴舒障，寒川暗动雷。
谁能续高兴，醉死一千杯。

[七言绝句]
森然笔势聚干将，气轧钟王未肯降。
惆怅当年铁钩锁，可能无意锁长江。

[五言绝句]
老枝藂梗叶，殷色吐肥花。
却见凌寒意，无人为赏嗟。

[七言绝句]
凤去台空岁月更，百年陈迹埽榛荆。
清时已庆三登瑞，盍向朝阳更一鸣。

[七言绝句]
屯云塞望蔚青林，刻雪停空立皓禽。
南渡长淮才一水，令人便起五湖心。

[七言律诗]
彩牋一轴敌琼瑰，喜见亲题手自开。
远胜浣花人寄到，贵从视草客分来。
百张重叠霞初卷，十色参差锦乍裁。
红药篇章方雅称，老夫无用拟封回。

[七言律诗]
昔我尝陪醉翁醉，今君但吟诗老诗。
清诗咀嚼那得饱，瘦竹潇洒令人饥。
试问凤凰饥食竹，何如驽马肥苜蓿。
知君忍饥空诵诗，口颊澜翻如布谷。

[七言绝句]
花柳争春岁岁同，美人剪彩莫言功。
谁知造物初无物，只在洪钧一转中。

[七言律诗]
金炉兽燄回春律，碧琖螘花资野逸。
腊枝剪断玉莲光，歌扇舞茵争秀出。
主人醉宾宾醉德，倾兀不惭冠武侧。
一时陈迹去莫追，此段清欢宁易得。

[五言律诗]
圣化调新瑟，仁师慰望霓。
方还赵全璧，旋复禹玄圭。
声教恢邹鲁，威灵畅女鞮。
浯碑堪恨处，圣寿不天齐。

[五言律诗]
思蜀寸心折，归吴双鬓衰。
今年脱虎口，昨夜梦蟆颐。
死隔平时友，愁吟别后诗。
江山应好在，谁记踏青期。

[七言律诗]
疆塞声威昔据鞍，筑亭聊此水云看。
地连牛斗东南胜，心体鸢鱼上下观。
一节爱君通表里，百年耽句置炎寒。
莫疵缘岸规模浅，幽洁从来极怕宽。

[七言律诗]
乞得身归剡曲边，衡门茅舍共萧然。
向来误计守书册，此日遣愁无酒钱。
俗客妬闲来衮衮，流年欺老去翩翩。
梨花杨柳清明过，且向江村剩放颠。

[七言绝句]
雨霁风和不动尘，柳边携酒赏晴春。
频来溪鸟浑相识，度水穿花不避人。

[七言律诗]
一别东吴不记年，饱经忧患各林泉。
知公置酒常髙会，顾我杜门惟熟眠。
无分去为汤饼客，有缘来作荔枝仙。
越溪闽岭无多地，步月看云只黯然。

[七言绝句]
水天空阔竟忘遥，太白巍巍望九霄。
面目俨然云雨外，孰云生死不同条。

[七言律诗]
露白风清八月时，晨光初度透熹微。
更添来岁一分健，便是浮生七十稀。
识得荣枯皆是妄，了知出处未全非。
旁人不用相薰祝，自有天香桂子飞。

[七言绝句]
一枝筇杖一山童，买酒行歌小市中。
莫笑摧颓今至此，当年万里看春风。

[七言律诗]
夜直沉沉浴殿南，春风想对百花潭。
藤床转枕寻余梦，粉壁题诗倚半酣。
追记旧游时一笑，劝参真理莫多谈。
白头粗试丝纶手，归去扶犂意亦甘。

[七言律诗]
七峰玉立相排荡，宝阁翚飞云雨上。
雪余璀璨映寒空，雨霁参差入晴望。
阁中禅老更壁立，下视群山丈人行。
蛟龙头角碧潭寒，江南赤地空惆怅。

[五言律诗]
处处陂水满，家家巢燕忙。
叶舒桑渐暗，穗重麦初昻。
高下山花发，青红粉饵香。
亦知时节好，老大自悲伤。

[五言律诗]
春去如惜别，泪雨滴簷前。
酒病思卢橘，吟魂逐杜鹃。
堂虚香穗直，风定烛花圆。
万籁沈清夜，瓦沟闻落泉。

[七言绝句]
岂无崖蜜十分甜，竞爱清严解变甘。
堪笑区区弃捐者，半途回味始知惭。

[五言律诗]
彼此有人心，人心即讼庭。
初无深利害，倒自费调亭。
私意生荆棘，公家有典刑。
落便宜是益，座右可刊铭。

[七言律诗]
戡定兵戈古所难，盛名何啻重于山。
收身矢石征诛外，放意林泉杳霭间。
曾是神龙犹解蛰，岂惟飞鸟会知还。
上方当宁思元老，正恐询谋未许闲。

[五言律诗]
冠盖满京华，藩篱带松菊。
看君用幽意，必种数竿竹。
婵娟碧鲜静，窈窕一林麓。
排闷强裁诗，清文动哀玉。

[七言绝句]
苍苔径入旧栽竹，树里桥横新凿池。
丈室稳居清绝地，岂容支遁不能诗。

[七言律诗]
七闵山水多才俊，三岁奇童出盛时。
家世应传清白训，婴儿自得老成资。
初尝学步来朝谒，方及能言解诵诗。
更励孜孜图进益，青云千里有前期。

[五言绝句]
杲杲东出日，万方被照临。
鸜鹆不逾济，草木有常心。

[五言律诗]
大郡开汤沐，高堂问凊温。
腰金仍及婿，持橐更连孙。
养极千钟富，身兼五福尊。
从今隽京兆，谁为赏平反。

[七言绝句]
数声猿叫闽山月，千里思家欠羽翰。
疑怪五更衾枕冷，霜壶凛凛逼人寒。

[七言绝句]
昨日春冰破水边，今朝腊雪坠风前。
歳华过目疾飞鸟，壮志如何不着鞭。

[七言律诗]
绝巅岁晚无人到，但见山风激岭泷。
高蘤恍如珠照乘，深葩还似宝迷邦。
巢居公未甘枯槁，鼎实朝方起硕厖。
诗在简斋和靖里，追攀真以寸筳撞。

[七言律诗]
朔风动地雪花明，去去从知指戍城。
场藿未縻千里骥，食鱼翻嗜五侯鲭。
征途望断河冰合，旅馆吟残海月生。
且共淹留话离索，一尊浊酒为君倾。

[五言绝句]
玉律生阳早，金铺上日迟。
枝间双鹊语，应是报春祺。

[七言绝句]
人间无处著青蛇，池水清泠浸落花。
几度清风明月夜，怅然无语忆张华。

[七言律诗]
畴昔鸣琴子贱堂，至今弦诵尚悠扬。
农桑乐岁千家足，桃李春风几度芳。
疾恶政缘同伯厚，爱民何止一桐乡。
乌台此去真朝夕，剑履还须去尚方。

[七言绝句]
几片空田白水中，朝来俄已绿茸茸。
自怜于此留居久，两见插禾勤老农。

[五言律诗]
都门收宿雾，佳气鬰葱葱。
晓日寒川上，青山白雾中。
楼台万瓦合，车马九衢通。
恨乏登高赋，徒知京邑雄。

[七言律诗]
饮冰重见古人心，绝幕仍当暮雪深。
朝出穹庐随拜日，夜鸣刁斗候横参。
胡儿射雁争娱客，羌女听笳却走林。
闻说虏情亲博望，一言珍重万黄金。

[五言律诗]
夕阳黯晴碧，山翠互明灭。
此中意无限，要与开士说。
徒郁仲举思，讵回道林辙。
孤兴欲待谁，待此湖上月。

[七言绝句]
寥阳殿古琼关启，祇树园深宝盖张。
长啸一声空响答，只疑惊起橘中商。

[五言律诗]
楼高古城遶，无奈漏声催。
幽梦风吹断，新吟月送来。
江长渔唱远，云冷鴈声哀。
明日重阳酒，黄花开未开。

[七言绝句]
高着春山最蔚蓝，截然屹立白云端。
小亭为爱依青壁，野色当窗指点看。

[七言律诗]
角簟工夫已到头，夏来全占满床秋。
若言保惜归华屋，秪合封题寄列侯。
学卷晓冰长怕绽，解铺寒水不教流。
蒲桃锦是潇湘底，曾得王孙价倍酬。

[七言绝句]
屋上青山屋下云，清泉为镜石为屏。
客来问我谋生计，一卷家传相鹤经。

[七言律诗]
去年九月江城角，尚得临风把一杯。
今岁并无黄菊看，谁家更遣白衣来。
身犹是雁飞难泊，时不如潮去解回。
还有南山会人意，晚舟相对碧崔嵬。

[七言绝句]
盘石幽亭乐未央，是非穷达两相忘。
尘寰下望知何许，烂醉高眠自有乡。

[五言绝句]
旧雪逐泥沙，惊雷长荻芽。
低簷一枝在，恐有夜来花。

[七言绝句]
拔士新丰逆旅中，怀贤鸭绿水波东。
酒倾一斗鸢肩客，醋设三杯羊鼻公。

[七言绝句]
三足碧蝉岩下见，千年丹鼎地中开。
故令绀箬生无骨，要表真仙蜕骨来。

[五言律诗]
布褐营身足，茅茨置榻宽。
食非依漂母，菜不仰园官。
小蹇鞍鞯黑，羸僮骨相酸。
丹青能写此，千载尚传观。

[七言律诗]
八月九月芦花飞，南溪老人垂钓归。
秋山入帘翠滴滴，野艇倚槛云依依。
却把鱼竿寻小径，闲梳鹤发对斜晖。
翻嫌四皓曾多事，出为储王定是非。

[五言律诗]
月明边徼静，戍客望乡时。
塞古柳衰尽，关寒榆发迟。
苍苍万里道，戚戚十年悲。
今夜青楼上，还应照所思。

[五言律诗]
仙观在云端，相思星斗寒。
常怜呼鹤易，却恨见君难。
石罅青虵湿，风榸白菌干。
终期花月下，坛上听君弹。

[七言绝句]
撑肠拄肚总聱牙，汉室龙兴发乍华。
掌故不来光景暮，尚书再火伏生家。

[七言律诗]
时人会傍高门走，独肯来游翰墨场。
已有哲兄如叔度，定知吾子胜文强。
长淮白浪摇春枕，故国青山接夜航。
乞得功名归遗母，未应深羡绿衣郎。

[五言律诗]
竭作朝筑陂，独劳暮鉏菜。
草烟栏犊卧，船响篱犬吠。
残年迫耄及，农事不敢废。
儿曹强学余，努力事舂硙。

[七言绝句]
世通婚姻对门扉，祸福饥饱常相依。
忿争得直义愈非，不如一醉怀牒归。

[七言绝句]
奉命来宣古曲江，春回画戟昼凝香。
使君吟到苏州意，愿覩斯民一日康。

[七言律诗]
星江山水甲江东，所到僧房各不同。
拳石不知何代陨，数椽恰占一湖中。
庐山屏倚朝昏碧，彭蠡帆分上下风。
除却金焦相伯仲，其他无此水晶宫。

[七言绝句]
悦己曾增巧笑容，舞鸾归歇鉴花中。
人间遇乐便作乐，何用行军问所从。

[七言绝句]
故人相约一访我，东望不至心踌躇。
清风满袖月千里，此处苦吟谁和予。

[七言绝句]
兴尽当年句曲秋，却归罨画弄扁舟。
有时信脚来沙际，拾得残云补破裘。

[七言绝句]
泉山好处稍延福，白发禅僧去复回。
且与晋松为隠侣，莫同英石便飞来。

[七言律诗]
寒声萧萧霜叶秋，石路硗确穿林幽。
云横远岫若平断，风约小溪如倒流。
偶经名蓝亦终日，喜有胜士同兹游。
移床果茗咄嗟办，曳杖欲归仍更留。

[七言绝句]
不到西湖忽换年，今朝欲挂杖头钱。
催成柳色多如许，落尽梅花最可怜。

[五言律诗]
书嬾聊遮眼，诗穷只掉头。
寒醒非不睡，薄醉奈何愁。
火细霜还重，风停叶自投。
半生灾疾里，谁遣未休休。

[五言绝句]
大人具大见，大智得大用。
胸中怀六合，掌内握乾坤。

[七言律诗]
倚天华栋俯长洲，渺渺双溪一槛秋。
匹马问津迷去客，乱帆分港竞归舟。
花飘两洞红交浪，影落三山翠合流。
清夜鸣榔何处曲，冷光平泛玉帘钩。

[五言律诗]
李白坟三尺，嵯峨万古名。
因君还故里，为我吊先生。
晴日移虹影，空山出鹤声。
老郎闲未得，无计此中行。

[五言律诗]
像教得重兴，因师说大乘。
从来悟明主，今去证高僧。
蜀国烟霞异，灵山水月澄。
乡闾诸善友，喜似见南能。

[七言律诗]
白发苍眉古典刑，著书未省出山扃。
尝从康节传三易，颇效河汾续五经。
方喜朝颁遗逸诏，忽闻月犯少微星。
大书谁草徂徕传，丰碣新添贞曜铭。

[七言绝句]
通身一具金锁骨，堪与人天为规则。
要识临济小厮儿，便是当年白拈贼。

[七言绝句]
楫迎桃叶家何处，桨送莫愁人已非。
独立东风今古恨，春江无语又斜晖。

[七言绝句]
暂寄空门未是归，上方林榭独儒衣。
吾师不语应相怪，频惹街尘入寺飞。

[七言律诗]
轻烟护日晓霞明，身在毫光岭上行。
虎过新蹄看未了，犬逢旧客喜相迎。
摘来山栗连蓬买，采得溪芹带叶羹。
一字推敲犹未稳，奚奴知我有诗成。

[五言律诗]
隐几读黄老，闲居耳目清。
僻居人事少，多病道心生。
雨洗山林湿，鸦鸣池馆晴。
晚来因废卷，行药至西城。

[七言绝句]
别去招提恰十霜，几番梦到五峰堂。
有怀此地同僧夏，对佛闲烧结愿香。

[七言绝句]
忆醉离亭舞翠娥，举觞同听渭城歌。
故人却出阳关见，愁问行云奈若何。

[七言律诗]
家家种玉满区区，谁裹烟蓑细步趣。
千里同风休缀缀，十方一色尚拘拘。
梦醒光彩两头断，坐稳身心三际无。
清白传家衲僧事，其间转处看工夫。

[七言律诗]
子政平生宜谅闻，故应有子嗣清芬。
读书行见破万卷，识字岂惟能八分。
年少便宜观上国，诗成真可张吾军。
校雠异日居天禄，玉叶金枝有子云。

[七言律诗]
未许幽人晓梦长，朝朝亲炷佛前香。
有诗为爱袁家渴，无病缘抄陆氏方。
身杂蜑中谁是我，食除蜿外总随乡。
白沙翠竹门前路，疑出西郊向草堂。

[七言绝句]
东郊问俗拥征辕，天与为霖破郁烦。
惭愧泰山云触石，误疑刺史雨随轩。

[五言绝句]
且喜梅花开，莫嗟梅花小。
花小风味深，此意君已了。

[七言律诗]
岂有涓埃补盛明，强扶衰病厕豪英。
夜窗灯火青相对，晓镜髭须白几茎。
年去年来还似梦，江南江北若为情。
石田茅舍君家近，借与林泉送此生。

[七言绝句]
门外青山几案横，卷帘幽坐少逢迎。
一钩香饵看鱼上，万顷金波待月生。

[五言绝句]
良夕背灯坐，方成合衣寝。
酒醉夜未阑，几回颠倒枕。

[五言绝句]
菡萏儿女态，舂锄金石交。
晚来微雨过，凉思满蒲梢。

[七言律诗]
花迳微通竹迳幽，暮年清赏在林丘。
登临未觉三山隔，俯仰常随万壑流。
乐土自应多乐事，闲身居此得闲游。
酒杯棋局平生事，莫把枯肠数搅搜。

[七言律诗]
别君不觉岁时荒，岂意相从魑魅乡。
箧里诗书总零落，天涯形貌各昂藏。
江南今岁无胡虏，岭表穷冬有雪霜。
傥可卜邻吾欲住，草茅为盖竹为梁。

[七言绝句]
书去书来又一年，祇应提处是虚鞭。
相逢会得笔头语，莫惜频寻酒里天。

[五言律诗]
将相兼文武，谦光接下僚。
舆情争快覩，善颂适生朝。
勋业当兴宋，谋猷永佐尧。
千秋迎寿母，忠孝称金貂。

[五言绝句]
先绪微如线，未知谁亢宗。
翁犹慙父祖，汝可复慙翁。

[七言律诗]
江外如今独转蓬，思君不敢望飞鸿。
寸心引逐征云北，孤梦争先落叶东。
卧病此时千里隔，微吟何日一樽同。
却嗟逐客为羁客，还见春风换朔风。

[七言律诗]
翠华临阙巷无人，曼衍鱼龙触眼新。
羽蝶低昂万人醉，木山彩错九城春。
闲坊厌听粻䊗鼓，晓漏犹飞𫐆辘尘。
谁解招邀狂处士，掺挝惊倒坐中宾。

[五言律诗]
郑谷题诗处，荒凉不复知。
使君来问日，景物欲归时。
崖𪩘供清溜，亭台绕翠漪。
主人怜过客，借与傲炎曦。

[七言律诗]
苦忆长廊清磬音，复怀赞公栴檀林。
阳坡佳木鸟相唤，涧户晓行藤竹阴。
日晴山路笋橛晚，雨足野塘蒲稗深。
短褐兀然聊戏剧，沧江鸥鹭本无心。

[五言绝句]
人生等戏剧，衮衮徒区区。
老身其回头，今有古非无。

[七言律诗]
半是蜚轩半是楼，主人雅趣寄沧洲。
晨霞莫霭纷浓淡，越舶番樯阅去留。
徙倚想君舒醉眼，从容须我掉吟头。
病来止酒便高卧，几梦烟波没白鸥。

[五言律诗]
秋日同文馆，何人独擅场。
养莪方在沚，琢玉已成章。
笔列千锋阵，庭焚一炷香。
得贤从此始，岂特致民康。

[七言绝句]
毗蓝园里丧佳声，分手徒劳布恶名。
果是一文偷不得，至今虚作不良人。

[七言律诗]
十里龙盘走势来，此轩清对此山开。
日华先觌东方出，春令长瞻北斗回。
地压灵鼇为胜境，城迁巧冶作瑶台。
何年隠几成余志，世味于今已似灰。

[七言律诗]
平生仕宦不求奇，谁怕他人夺我池。
地胜更无尘可到，天阴惟有病先知。
从教宝塔来当面，消得云楼为折枝。
看取𬸘堂何似好，夜深歌管月明时。

[七言绝句]
荞麦花齐晚稻黄，今年此地是仙乡。
篮舆又作山中去，敬为神龙一瓣香。

[七言绝句]
一柄无情雪刃刀，当锋谁敢犯秋毫。
马师父子亲提掇，血喷千山风怒号。

[五言绝句]
常日每齐眉，今朝共解颐。
遥知大官膳，应与众雏嬉。

[七言绝句]
一声唤起便成春，向日庭台总可人。
本与东风旧相识，一回相见一回新。

[七言绝句]
家山又产灵芝瑞，天独于君著意深。
层秀已成重盖兆，色黄更类笏头金。

[五言律诗]
一日事在寅，晨兴宜自今。
天澄万古气，人醒半生心。
残月留僧阁，寒烟度石林。
营营何所得，白发易相寻。

[五言律诗]
尘垢厌淟涊，风雨为驱除。
稍稍烦襟尽，萧萧秋气初。
堪忧忘陋巷，匡坐读群书。
半夜梁山操，悲歌问起予。

[七言律诗]
岧峣飞观决层云，主意全倾合坐宾。
谈笑龙冈下白日，衣冠麟阁识功臣。
欲穷人目逢山好，未老秋容到酒醇。
忍对南鸿问寥廓，沉冥谁是蜀庄珍。

[五言律诗]
路滑山边石，滩浑水底沙。
晓风动银烛，夜漏滴簷花。
身伴灯为客，心随梦到家。
顽云痴未散，合唤阿香车。

[七言绝句]
十年寂寞抱遗经，圣路悠悠不计程。
悮子南来却空去，但将迂阔话平生。

[七言绝句]
白髪心知万事休，力耕犹欲种春畴。
五更卧听鸡催晓，残月开门起饭牛。

[五言律诗]
平明坐虚馆，旷望几悠哉。
宿雾分空尽，朝光度隙来。
影低藤架密，香动药阑开。
未展山阳会，空留池上杯。

[七言律诗]
迟晓扬镳陟峻冈，马蹄凌厉踏新霜。
崔嵬昨日参天碧，萧索今朝满目黄。
堕叶离披疑虎迹，曲蹊盘屈类羊肠。
按行若也多禆补，敢惮崎岖道路长。

[七言律诗]
神交千古圣贤中，尚想铜山应洛钟。
倾盖十年唯子旧，知音一世更谁逢。
天如蚁磨骎骎旦，谈似缲车亹亹从。
邻榻邓侯那不共，拥衾百首兴方浓。

[七言绝句]
午枕欹时睡思迟，含风百顷碧琉璃。
人生适意当如许，莫遣尘埃外客知。

[七言律诗]
吴中佳地旧长洲，来往空回信宿留。
泰伯庙存那暇问，丽娃乡近未曾游。
诗翁燕坐迎香阁，闲客归乘钓月舟。
想见名章已成集，韦郎何得擅苏州。

[五言律诗]
萧萧从何来，撼我青琅玕。
笙箫动天籁，雨露生秋寒。
铁笛不用吹，瑶琴不用弹。
听此夜不寐，山月落邯郸。

[五言律诗]
黄纸赐祖印，铸名不铸金。
力笑苏季子，责望小人深。
渡江见海月，秋光上遥林。
团团冰玉盘，莹然如禅心。

[七言绝句]
冰玉精神绝点埃，人间无物似寒梅。
凌霜傲雪浑闲事，最是欺春不逐来。

[七言律诗]
浔阳江头夜吹箫，旁若无人声正调。
问之谁何天鬻子，谪官东南数千里。
当时司马泣琵琶，君独怡然奏宫征。
但能如此游世间，于诸荣辱何忧喜。

[七言律诗]
登临到处久徘徊，水色山光滚滚来。
百顷烟村抱城郭，数峰云水拥楼台。
千篇取足诗材剩，万轴横陈画笥开。
清兴穷探犹未厌，更投涵翠举余杯。

[五言律诗]
杳杳寒山道，落落冷涧滨。
啾啾常有鸟，寂寂更无人。
碛碛风吹面，纷纷雪积身。
朝朝不见日，岁岁不知春。

[七言律诗]
一笑相逢李伯时，树阴匝地绿云低。
林梢落日犹余丈，天下好山多在西。
我醉欲归须客送，君装已趣尚鹃啼。
明朝定有新诗句，且让溪翁向上题。

[七言律诗]
南宫官舍苦萧条，常忆群居接俊寮。
古屋醉吟灯艳艳，画廓愁听雨萧萧。
残春共约无虚掷，一岁那知忽复销。
顾我心情又非昨，祗思相伴老渔樵。

[五言律诗]
霭霭云□烂，岑岑洞穴幽。
黄衣无□士，陈迹□千秋。
本为征途憩，还因爽气留。
尘缘吾未断，归路晚飕飗。

[五言绝句]
金斝又闻泛，玉山还报颓。
莫教更漏促，趁取月明回。

[七言绝句]
薄命何须问大来，时时废卷秖孤咍。
故园松竹空荒径，可胜渊明一赋催。

[七言绝句]
求真灭妄元非妙，即妄明真都是错。
堪笑灵山老古锥，当阳抛下破木杓。

[七言绝句]
险诈沾沾不愧天，交情回首薄如烟。
东游万里虽堪乐，滟滪瞿唐要放船。

[五言律诗]
横浦云亡后，斯文付此贤。
命其随道丧，学又绝心传。
河洛湮来派，西州忆旧缘。
伤心耆老尽，挥泪对霜天。

[七言律诗]
身游羿彀偶相逢，安得初终若駏蛩。
道学未容窥阃奥，吏师应许叩邻封。
萧条此意君谁问，落拓微官我更慵。
卢白回旋真戏事，傍观无用气填胸。

[七言绝句]
嘉禾呈瑞已为殊，更有灵芝拱翠趺。
通进剡章知异物，飜传绘画作新图。

[七言律诗]
朝来虹影散青红，旱气旋随夜雨空。
颃颉竞看飞石燕，蠉蠕应快洗桃虫。
旧闻人说天心觧，今见时和岁事丰。
五谷穣穣无几日，敢将豚酒谢穹窿。

[七言绝句]
忆得旧时重九日，紫萸黄菊压梳钗。
寒花有意催垂泪，喜鹊无端屡下阶。

[七言律诗]
从来粪土轻胡赵，晚视渠侬直唯阿。
时与客联烘虱句，断无人听饭牛歌。
挂冠耄及收身晚，赐扇恩深取数多。
周易鲁论俱束合，免教后世罪王何。

[七言绝句]
华清高树出离宫，南陌柔条带暖风。
谁见轻阴是良夜，瀑泉声畔月明中。

[七言绝句]
扁舟深入水云乡，浩渺浑疑带远江。
蓼岸阻风还度日，夕阳依约照篷窗。

[五言绝句]
十里西湖上，红云照绿波。
何如吾净友，臭味不须多。

[五言律诗]
春将愁并至，秋与病相终。
过望犹赊死，扶衰又入冬。
拨香开社瓮，带睡听晨钟。
懒放君无诮，天公尽见容。

[五言律诗]
落日明歌席，行云逐舞人。
江前飞暮雨，梁上下轻尘。
冶服看疑画，妆台望似春。
高车勿遽返，长袖欲相亲。

[五言绝句]
不敢怨夫子，徒悲误妾身。
安知同穴者，乃是乞墦人。

[七言律诗]
豪夺锦标天下闻，慨然有志整乾坤。
谏坡论事言皆合，帝幄谈经道益尊。
千古高文在鼇禁，一时名士上龙门。
经纶未究身先死，痛惜谁能作九原。

[七言绝句]
满船载月归时趣，泛宅浮家避世狂。
趺坐舫斋能静嘿，神驰游宴无何乡。

[七言绝句]
自抟苍壁自抄书，雪乳一瓯香一炉。
有得俸钱无吏责，如公官况世间无。

[七言绝句]
麈尾缘尘已一年，北关门外夜行船。
萧萧秃发深秋影，心往形留只慨然。

[七言绝句]
池南池北蜀宫春，红湿花枝压锦城。
袖手纵观花似笑，相看一脉话尤情。

[七言绝句]
皖伯台前绿树春，吴塘初下碧溪分。
旧游风景长牵梦，遥羡高斋望白云。

[七言绝句]
又还垂翅下烟霄，归指临川去路遥。
二亩荒田须卖却，要钱准备纳青苗。

[七言绝句]
百忧常与事俱来，莫把胸中荆棘栽。
但只熙熙闲过日，人间无处不春台。

[七言绝句]
吏散重门印不开，玉琴招鹤舞裴回。
野人为此多东望，云雨仍从海上来。

[七言律诗]
党里情疎孰继周，义年仅署竹冠刘。
燕毛不见三王盛，古意惊从一日收。
已许陈人观易易，再赓宵雅咏呦呦。
试将旅语从头记，七字应无一字浮。

[五言律诗]
常若侍君侧，宁论去几程。
政须怀宿望，宁得殿名城。
执手欲何语，谀公恐不情。
斯民艰食甚，第一劝春耕。

[七言绝句]
楚客秋思著黄叶，吴姬夜歌停碧云。
声尽灯前各流泪，水天凉冷鴈离群。

[七言律诗]
豪竹繁弦振粤台，鬭场雨过净纤埃。
台符款曲三挥麈，军令分明屡举杯。
兔窟久空春草出，鲸波无事早潮来。
已知樽俎遐冲折，且欲班劳激趫材。

[七言律诗]
人间安得倚天梯，欲访真源志不移。
大涤乃今追胜迹，清都何待更神驰。
已逃萧斧杉难老，不逐秦鞭石有知。
尚觉林泉佳气王，难忘羽卫幸临时。

[五言绝句]
要识披图际，还同枉驾时。
未应成否论，汉德有兴衰。

[七言律诗]
暖日轻霜作小春，冥冥鸿雁正来宾。
异时大比兴贤礼，今日元侯劝驾身。
西汉循良知贾谊，菑川父老送平津。
眼中俱是青云客，著我空惭迹已陈。

[五言律诗]
枫陛将亲策，兰宫此并驰。
凡鳞风雨化，澹墨鬼神司。
染柳春衣净，看花晓马迟。
偶来追昨梦，戍屋草离离。

[七言律诗]
多病登台今古情，菊花摇荡午凉生。
山前木落石岩出，海上潮来秋渚平。
野兴已随芳草还，归鞭更傍落霞明。
愧无十丈开花句，独卧禅房心自清。

[七言律诗]
见他颜貌未知年，便说人间寿一千。
修炼要门皆的实，行持法度甚精专。
于身有益何般是，指口为明道理全。
更拟细穷方外事，无言无语上青天。

[五言律诗]
朱李沈不冷，雕胡炊屡新。
将衰骨尽痛，被褐味空频。
歘翕炎蒸景，飘飖征戍人。
十年可解甲，为尔一沾巾。

[七言绝句]
当时开向杏花后，今日绽当梅萼前。
不畏雪霜何太甚，繁英如火满枝燃。

[七言绝句]
夜如荒远吠何频，不觉京华旅食贫。
试拥残书对灯火，门前应有往来人。

[七言绝句]
须江楼上倚秋风，草树荒凉故垒空。
吹尽角声人不见，画桥和雨系艨艟。

[七言绝句]
玉楼琼树晓烟披，拥衲开门四望迷。
清旷世人谁似我，雪中更对子猷溪。

[七言绝句]
圆模罗列占东篱，西帝赐来宫样奇。
疑是花神清酌罢，尽教放处不妨欹。

[七言律诗]
鬰鬰葱葱初抱送，惊惊怕怕永销除。
子瞻要待啼时看，介甫曾夸画不如。
先敞高门容驷马，旋闻别馆戏羊车。
中庸诗礼牢扃𫔎，他日亲传伋与鱼。

[七言绝句]
东西断渡欲浮槎，朝来绝市无鱼虾。
我仓湿谷舂不得，客米炊来饭有沙。

[七言绝句]
闭门睡息正齁齁，野卉蓬蓬烂不收。
只忧一夜西风急，恼乱东邻卒未休。

[七言律诗]
凛凛如公一寸丹，荒城夜月彻清寒。
向时尚已死诸葛，今日难贪老阿瞒。
素志平生兆马革，黎民一郡博弹冠。
只鸡斗酒群群谶，吾力犹能灭贺兰。

[五言律诗]
应运千龄契，持盈七闰间。
当年叨法从，终日奉威颜。
凤辇知何往，龙髯杳莫攀。
深恩无路报，恸哭向桥山。

[五言律诗]
邓子诗成癖，全分李杜光。
楚风还屈宋，宫体变齐梁。
蔡子辨焦尾，晁公怀智囊。
三贤方鼎峙，安敢用吾长。

[七言绝句]
楼头满眼是湖山，瑟瑟清风燕坐间。
三伏长涂走尘土，他年记取此时闲。

[五言律诗]
经梅多过溽，转蕙拟吹薰。
山脚昏酣日，簷牙晓堕云。
病忺添御裌，笔懒习书裙。
那得惊人句，聊将绝世纷。

[七言绝句]
莫论尘土与烟霞，收拾襟怀即我家。
絮帽蒙头霜月下，水村深夜看梅花。

[七言律诗]
尧夫非是爱吟诗，诗是尧夫得意时。
物向物中观要妙，人于人上看几微。
物中要妙眼前见，人上几微心里知。
且是有金无处买，尧夫非是爱吟诗。

[七言绝句]
平步蟾宫脚失梯，当年才命巧相违。
遭时何必由场屋，但著青袍骑马归。

[五言律诗]
东郭无全履，南辕似转蓬。
自慙老中垒，莫误小林宗。
若见同胞子，为言秃鬓翁。
衰年不堪玩，一病一龙钟。

[七言律诗]
历峡浮江万里归，一湖乃尔尼留之。
由吾天籁偶相值，岂汝川灵敢肆欺。
上水虽饶趋下便，北风会有转南时。
浮生只作无心看，何用咨咨咄咄为。

[七言绝句]
勃姑偶下小梅枝，要看渠侬褐锦衣。
柱后藏身教不见，却因不见转惊飞。

[七言律诗]
比物曾闻知姓名，树间斛悬林百升。
此庵外圆似盂覆，其地中方如镜平。
善不近名真有道，高非绝俗更幽情。
会当目击维摩老，端作毗耶问法行。

[七言律诗]
西风始波木叶下，广乐谁张洞庭野。
玉光千顷浸明河，露泫珠房冷铅泻。
飞吟一剑风泠泠，桂香倒射鱼龙腥。
何人扁舟弄孤笛，尚疑鼓瑟闻湘灵。

[七言绝句]
蝉噪古槐疏叶下，树衔斜日映孤城。
欲知潘鬓愁多少，一夜新添白数茎。

[七言绝句]
莫惊宠辱空忧喜，莫计恩讐浪苦辛。
黄帝孔丘何处问？安知不是梦中身。

[五言律诗]
默默谁知我，裴回野水边。
诗情长若旧，吾事更无先。
芳草人稀地，残阳鴈过天。
静思吟友外，此意复谁怜。

[七言律诗]
出山不愧草堂灵，乱后看山山更青。
余烬岂容遗大厦，蹑云端为护危亭。
参差春燕依华浦，断续霜猿绕翠屏。
物色趣君归早晚，已看兰玉照阶庭。

[七言绝句]
春到东园恰□□，腊前闻已破南枝。
□□□□□□□，□旦元□□□诗。

[五言律诗]
布种无多寡，收获几丰凶。
老农知岁异，远贾务日同。
孰是勉无德，莫非矜有功。
君何谢事早，两世有四公。

[五言律诗]
林下事无非，尘中竟不知。
白云深拥我，青石合眠谁。
山静捣灵药，夜闲论古诗。
此来亲羽客，何日变枯髭。

[七言律诗]
胸蟠补衮五色丝，笔驱波涛三峡词。
上追班马真辈行，下视燕许如儿嬉。
拙工废绳那足道，巧匠缩手今当施。
前途著鞭政须急，玉堂独步非公谁。

[七言绝句]
洪崖差遣探花来，检点芳丛饮数杯。
深紫浓香三百朵，明朝为我一时开。

[七言绝句]
酒尽香残夜欲分，青童拜问紫阳君。
月光悄悄笙歌远，马影龙声归五云。

[七言律诗]
千载威名文正公，忽瞻遗笏照双瞳。
敢从象齿窥清裁，屡批龙鳞奋大忠。
秉立定知端若植，至今犹想气如虹。
舍人接武登廊庙，宜宝甘棠振祖风。

[七言律诗]
杖履过从每恨疎，何当有屋并门居。
我疑奇字就公问，公赋新诗令我书。
无事昼棋仍夜酌，有时溪檝更山车。
从教老色侵双鬓，凭借黄精为茀除。

[五言绝句]
恃爱如欲进，含羞出不前。
朱口发艳歌，玉指弄娇弦。

[七言律诗]
有客秋郊旷望中，更凭佳句发才雄。
牛羊饱食眠平野，雕鹗乘时击迅风。
倦目几随残照断，渴肠惟藉浊醪充。
登临不用频兴感，忧喜能忘是塞翁。

[五言律诗]
天作元符合，哀荣极始终。
陵陪永泰近，礼视孝章隆。
匰主跻新庙，𫷷衣贲下宫。
柏城连献愍，萧瑟夜台风。

[五言律诗]
禅窟夸金碧，经行失旧踪。
钟声穿茂竹，辙迹荫长松。
远到水常莹，前陈山更重。
勤勤紫藤杖，一览为从容。

[七言律诗]
湖上高楼对远山，一罇清醑且开颜。
今朝尚作林塘主，明日将归侍从班。
心向白云虽自乐，身趋丹禁未容闲。
为君不惜厌厌醉，赏尽银蟾秉烛还。

[七言绝句]
鸥鹭逢人问归信，三年作客负沧洲。
诗袍醉帽黄埃底，羞见扶风马少游。

[五言律诗]
用舍系临时，金玉与蒿莱。
尘埃混瓦砾，燔燎参樽罍。
何云长兴公，陈迹独归来。
一跌竟不起，念之有余哀。

[七言绝句]
三呼梼下愧灵襟，湖海丛林已遍寻。
忘却飞猿旧时路，到头曾不厌初心。

[七言绝句]
盘崖蹙缩似灵龟，鬼谷先生隐遁时。
不独卷怀经世志，白云流水是心期。

[五言律诗]
一第人皆得，先生岂不销。
位卑终蜀士，诗绝占唐朝。
旅葬新坟小，魂归故国遥。
我来因奠洒，立石用为标。

[七言绝句]
爱夏堂前风卷帘，归鸿无数过前簷。
杜鹃只解催渠去，应为南方六月炎。

[五言律诗]
岁月忽已过，羁穷非独今。
稻塍分白水，月影上清阴。
畎亩平生事，江湖他日心。
相过无百步，犹觉费追寻。

[五言律诗]
池上有丛菊，繁英满旧蹊。
金刀惜频翦，粉蜨得幽栖。
醉卉谁同插，香牋手自题。
遥思清赏处，野步岸东西。

[七言律诗]
万物鲜华雨乍晴，春寒寂历近清明。
残芳荏苒双飞蝶，晓睡朦胧百啭莺。
旧侣不归成独酌，故园虽在有谁耕。
悠然更起严滩恨，一宿东风蕙草生。

[七言律诗]
绿槐阴外听蝉吟，节过分龙夏已深。
千里亢阳忧岁旱，一时甘雨快人心。
养禾不害连朝曀，沃暑应容数日霖。
多谢同寮怜老拙，双南佳句竞铿金。

[七言绝句]
名家诗礼有诸郎，飞入南宫鸿雁行。
不向人前称阀阅，要须僊桂五枝芳。

[七言绝句]
重译知书自贵珍，一生心愧蹋鸱巾。
雨中折角君何爱，帝有衣裳易介鳞。

[五言绝句]
辩嗟孟轲劳，清笑伯夷隘。
秋毫满六虚，须弥藏一芥。

[五言律诗]
一昔淮南岸，两旬扬子江。
山川总极目，天地偶为邦。
竟日师虞老，何年虏自降。
知心除是月，夜夜照蓬窗。

[七言律诗]
不知林薄上新月，但见村墟生远烟。
满地蝉声争嘒嘒，连溪鹭影落翩翩。
旧时不负登临集，未老还为疾病缠。
頼得一晴供节物，未妨七字发孤妍。

[七言律诗]
大骂长歌尽放颠，时时一语却超然。
扫空百局无棋敌，倒尽千钟是酒仙。
巴峡相逢如昨日，山阴重见亦前缘。
细思合辱先生友，五十年来不负天。

[七言律诗]
却笑元宵是夜游，金针穿石彩丝柔。
萱堂帐幄闲仍出，幕府文书了即休。
顾我宝珠连合浦，爱君仙果满瀛洲。
谁知并辔聊同俗，拜后如今有鲁侯。

[五言律诗]
革辂征汾晋，隳城比燎毛。
桓桓勗军旅，将将御英豪。
神武诚无敌，天威讵可逃。
王师宣利泽，霈若沃春膏。

[七言律诗]
曾趁当年桂子秋，烦公引领广寒游。
春官报罢笑归去，底事无成付命休。
诗又江湖一家数，学寻伊洛到源头。
忍将感兴篇来读，望断修江无限愁。

[五言律诗]
声教方柔远，瓯闽礼可招。
献图连日际，归国象江潮。
抚运重熙盛，提封万里遥。
还同有虞氏，文德格三苗。

[七言绝句]
微生偶脱风波地，晚岁犹存铁石心。
定似香山老居士，世缘终浅道根深。

[七言律诗]
霜飘枫叶满长郊，家指西山旧结茅。
访我谪居龙失水，怜君行路鸟焚巢。
仲尼未免遭儒戏，杨子何烦解客嘲。
归去豫章泉石好，不知徐孺与谁交。

[七言律诗]
泪滴秋风不为麟，虚名何用实之宾。
烝豚未害为纯孝，貍首何妨助故人。
好唤游湖缘路便，难邀入社为诗频。
知君颇有东山兴，喝石巌前自过春。

[七言绝句]
曾向溪边泊暮云，至今犹忆浪花群。
不知镂羽凝香雾，堪与鸳鸯觉后闻。

[五言律诗]
淅淅暮风生，晖晖残月明。
开门喜闲望，扶杖得徐行。
霜薄树多绿，泉流沟有声。
儿童殊可念，画地作棋枰。

[七言律诗]
书帷夜雪耿无眠，晨起犹禁晓日寒。
旋见软红生野水，似看寸碧出遥山。
诗成已觉风生座，饮散俄惊月满鞍。
梦破小窗依约态，浑疑暮雨楚台还。

[七言绝句]
我无佛法一字说，子亦无心无所得。
无说无得无心中，释迦亲见燃灯佛。

[七言绝句]
小阁梯檐竹作篱，晴阴登眺百盘宜。
悬知皓月升云海，不赋如钩似镜诗。

[五言律诗]
千灯有宿因，长老许相亲。
夜永楼台雨，更深江海人。
劳生无了日，妄念起微尘。
不是真如理，何门静此身。

[七言绝句]
驱车结束趁晨暾，水乐帘前共一尊。
二十二年如掣电，软红依旧暗修门。

[七言律诗]
千古青囊破六丁，太原衣钵在心经。
天教文字留心印，世有儿孙振说铃。
跨断九龙行地脉，踏翻八卦撼天星。
灵犀一点无传诀，莫向山头泥鬼灵。

[五言律诗]
度索方殊域，昆仑起素封。
几人曾白眼，吾子幸先容。
晦迹煤炱暗，含滋沆瀣浓。
上林求异木，诏使会寻踪。

[五言绝句]
不求玉杵杵，不要水银银。
但祝未来世，长为无病人。

[七言律诗]
午窗随分理残香，扫地关门付小苍。
连夜月无昨夜色，今朝雨有几朝凉。
白头凝望家千里，黄耳寄归书一箱。
徧问西畴全熟否，还乡百口免忧皇。

[七言绝句]
忆昔青衫上赤墀，颔间未有一茎丝。
岂知晚拜金龟赐，却是霜髯雪鬓时。

[五言律诗]
缥缈虚无里，嵯峨碧绕穹。
云从断山起，楼在半天中。
暮碧千峰雨，凉生四面风。
更临风雨上，待看出丰隆。

[七言绝句]
忆过君家置酒杯，病予方止只空陪。
而今梦想论文地，柳合沙堤鸥去来。

[七言绝句]
三年官满冰霜洁，一日春回宇宙宽。
曾向厅前种杨柳，绿阴留与后人看。

[七言绝句]
在三之义父师均，往事追怀等念亲。
当日西轩同社友，相看白发只三人。

[五言律诗]
野性竟未改，何以居朝廷。
空为百官首，但爱千峰青。
南风新雨后，与客携觞行。
斜阳惜归去，万壑啼鸟声。

[七言律诗]
旧闻有欲常难足，今日纵饱旋复饥。
蚁穴梦浓方大妄，渭城歌断正全痴。
栽梅岂必万株好，种竹何须千亩为。
想见午窗无欠剩，数杯家酿一枰棋。

[七言律诗]
煮酒开时日正长，山家随分答年光。
梅青巧配吴盐白，笋美偏宜蜀豉香。
风暖紧催蚕上簇，雨余闲看稻移秧。
老夫见事真成晚，浪走人间两鬓霜。

[七言绝句]
乐事新年入锦城，城南麻市试春行。
如今老病茅簷底，卧听儿童吓雀声。

[七言律诗]
三旬已过黄梅雨，万里初来舶趠风。
几处萦回度山曲，一时清驶满江东。
惊飘䔩䔩先秋叶，唤醒昏昏嗜睡翁。
欲作兰台快哉赋，却嫌分别问雌雄。

[七言律诗]
橘林经雨未全衰，归路人家已见梅。
风物粗知江左胜，瘴烟新离岭南来。
笔头有眼方知妙，句里忘言始绝埃。
但得一寒无事过，与公还往胜衔杯。

[五言绝句]
北临凤凰台，凤去台亦圮。
萋萋修竹林，喈喈何日至。

[七言绝句]
秦川渺渺楚天长，血色山花哭断肠。
谢汝慇懃苦相劝，如今倦客已还乡。

[五言律诗]
几年来瘴外，此夜宿溪中。
照枕残鸡月，吹灯落叶风。
卢循犹伪国，杨仆已衰翁。
起戴寒星去，前村烧影红。

[五言律诗]
檥棹病三日，登楼举一觥。
江山从古在，花草逐时生。
南浦佳人别，西风送客行。
锦鳞能自跃，献我一杯羹。

[七言律诗]
梅烂荷圆六月天，归帆高背虎丘烟。
到时自见成行雁，别处休听满树蝉。
卖劒为赊吴市酒，携家犹借洞庭船。
待看春榜来江外，名占蓬莱第几仙。

[七言绝句]
翠竹庵前久不疑，雨花岩畔更忘机。
何人得似江居士，在定时多出定稀。

[七言律诗]
一州如斗带溪山，空翠家家遶画栏。
丘壑自非胸次有，云烟谁暇静中看。
衣冠共识家风在，闾里方知汉法宽。
戴白垂髫相与语，今年有饭饱加餐。

[五言绝句]
黄叶因风下，甘从洛浦隈。
白云何所为，还出帝乡来。

[七言绝句]
瘿枕闲欹苇箔褰，浩然情性雪晴天。
却嫌雏鹤饶声气，惊觉茅簷曝背眠。

[七言律诗]
别来岁月尔滔滔，流落天涯忽此遭。
万木辞荣秋意澹，百川归壑岸容高。
笑看海上两蜗角，闲秃山中千兔毫。
若向颜曾得消息，直须奴仆命离骚。

[七言绝句]
身闲伴月夜深行，风触衣裳四体轻。
为见近来天气好，几篇诗兴入秋成。

[五言律诗]
晓报樱桃发，春携酒客过。
绿饧黏盏杓，红雪压枝柯。
天色晴明少，人生事故多。
停桮替花语，不醉拟如何。

[七言绝句]
丙夜清光些子见，儿童惊喜强雄夸。
阑珊高兴应无几，恰似春残看落花。

[七言绝句]
高台芜没曲池平，十万人家古县城。
烟水云山屏画里，阖闾坟域旧都名。

[七言律诗]
谁传新语到边州，来自銮坡最紧头。
句法自成台阁样，交盟犹为友朋谋。
忆征西府劳清梦，望上东门想贵游。
何似天风轻借助，放教归老钓鱼舟。

[七言律诗]
当年书剑揖三公，谈舌如云气吐虹。
十丈战尘孤壮志，一簪华发醉秋风。
梦回松漠榆关外，身老桑村麦野中。
奇士久埋巴硖骨，灯前慷慨与谁同。

[七言律诗]
平生天上张公子，一旦翻从地下游。
不特文章传籍湜，定知礼乐付程仇。
高山流水无真赏，白璧明珠勿暗投。
他日大廷承顾问，好将忠谠荐宸旒。

[五言律诗]
王谢风流在，星星映角巾。
属文无少尽，结社有迂轮。
颇作餐霞侣，愿充观国宾。
径须呼伯雅，且入醉乡春。

[七言绝句]
酴醿试玉在新条，风肃朝阳宿雾消。
侵晓不知花有露，清寒惟觉梦无聊。

[五言律诗]
夏木藏崖坞，晴沙抱柳溪。
茅茨村远近，陇亩路东西。
野老连樯语，山禽隔竹啼。
此中风物美，吾欲卜幽栖。

[七言绝句]
夜长风雨撼空山，老意幽怀尽自闲。
更是一庵人不到，纸屏藤枕竹炉间。

[五言律诗]
来夕九秋半，月同心迹清。
已知千里共，祇欠一分明。
流水往来影，幽人今古情。
撞钟先得句，尘世不须惊。

[五言绝句]
松节凌霜久，蓬根逐吹频。
群生各有性，桃李但争春。

[五言律诗]
山树落梅花，飞落野人家。
野人何所有，满瓮阳春酒。
携酒上春台，行歌伴落梅。
醉罢卧明月，乘梦游天台。

[七言绝句]
湖面清风拂酒杯，异香一片自天来。
明知不是荷花了，金粟漫山昨夜开。

[五言律诗]
江山不因人，何以相发挥。
人而非江山，兴亦无所归。
是故新定郡，得公倍光辉。
岂惟江山然，鸥鸟亦依依。

[七言绝句]
高眼先生本姓陈，阅人多矣妙通神。
地炉传得麻衣法，恐是希夷身后身。

[七言律诗]
鴈塔题名二十年，青衫手板坐无毡。
时清朝野诸公荐，句好江湖万口传。
杜宇不啼淮树冷，宫鶑未老上林烟。
麟台凤阁思灵彻，只在山边与水边。

[七言绝句]
论士平生妙入神，是谁无此耳轮囷。
唤钟作瓮皆堪笑，自是渠侬听不真。

[七言律诗]
满城和气在春台，玉漏沉沉铁锁开。
明月谁知千里共，华灯同照万人来。
市桥未涨丰容柳，江路犹残的皪梅。
欲与先生拚醉赏，未须归去隠蒿莱。

[七言绝句]
一从识得性分明，懒作春池鼓吹声。
闲把六根门锁断，白莲香散水风清。

[七言绝句]
缀雪融酥各自芳，两般颜色一般香。
瑶池会罢朝元客，缟素仙裳问道装。

[五言律诗]
水底元无月，衣中自有珠。
六尘皆外物，万法尽迷涂。
瀑布寒云湿，觚棱瑞气扶。
遥知至乐地，不异在京都。

[五言律诗]
林园无俗物，满目是琅玕。
非雾昼常晦，不风夏亦寒。
流尘终日背，归鸟一枝安。
但看青青节，肯随黄叶残。

[五言律诗]
阖闾城里去，瘦沈是同舟。
不用悲游鹿，唯须问狎鸥。
夕阳空茂苑，残雪徧长洲。
太守相逢日，言诗定点头。

[七言绝句]
莫笑渠侬不服箱，天孙为织碧云裳。
浪言偷得星桥巧，只解冰盘染茈姜。

[五言律诗]
落日照江东，思君讯便风。
栖迟定何处，约莫过残冬。
小隠时曾到，安书久未通。
自怜心易老，盘屈似寒松。

[五言律诗]
宿雨盈车辙，秋风涨帽裙。
爱闲惟兀兀，应俗苦纷纷。
病眼添花晕，酡颜散缬纹。
归来炷香卧，窗底看微云。

[七言律诗]
仙鹅飞去是何年，灵迹犹存古岭边。
藤老龙蟠疑护法，山幽禽语是逃禅。
手攀古木身忘倦，口吸香泉骨欲仙。
邻叟不知唐世远，犹言谢母旧因缘。

[七言律诗]
诏起三湘老猎师，和羮旧手帝深知。
戎车北伐资长策，衮绣东归有去思。
谩作天台休老计，正当黄阁立贤时。
主人方为苍生急，愿借新堂醉一巵。

[七言绝句]
拾遗帝侧知难得，官紧才微恐不胜。
好是中朝绝亲友，九华山下诏来征。

[七言绝句]
较似年时劣不如，花头小小两疎疎。
但令半点微酸在，憔悴空山尽有余。

[五言律诗]
一节铸黄金，翩然别禁林。
几于言事日，已作去朝心。
有识愁虽结，无惭喜自深。
江边瞻使者，谁不敬曾参。

[七言绝句]
蓟北风烟空汉月，湘南云水半蛮边。
寒为旅鴈暖还去，秦越离家可十年。

[五言律诗]
几年无此会，今日喜相从。
后夏仍多病，前书达几封。
水华迎暮雨，松吹引疎钟。
出谷随初月，寻僧说五峰。

[七言绝句]
拚双赤手入丛林，要觅春风一寸心。
但觉爪牙归掌握，不知烟雾湿衣襟。

[七言绝句]
重重叠叠拥遥峰，总在轻烟薄雾中。
疑是李成初画了，生绡千幅挂晴空。

[五言律诗]
不虑天堂远，非愁地狱虚。
心中一种惧，唯怕土庵庐。
迥静丘荒外，寂寂远村墟。
泉门一闭后，开日定知无。

[五言律诗]
晚向邮亭立，原荒草树稀。
天随云气变，雨带雪花飞。
客鬓今年白，故园何日归。
知音空满眼，范叔自无衣。

[五言绝句]
露垂兰叶光，风翻藕花影。
滩前白鹭睡，夜半莫摇艇。

[五言律诗]
汉朝议盐铁，发言实盈庭。
赫赫桑大夫，官高称九卿。
方斡山海藏，难以口舌争。
力微不自量，可笑茂陵生。

[五言律诗]
幽人厌城市，结屋近松萝。
一笛秋风急，千岩晚照多。
竹根邻叟醉，牛背牧儿歌。
笑杀青云友，朝绅换短蓑。

[七言绝句]
结绮临春成草莽，繁华都入暮烟中。
后庭玉树迎秋色，犹带张妃脸上红。

[七言律诗]
去日奔轮不啻过，凌烟勲业已蹉跎。
只言一寸丹心在，无奈千茎白发何。
色比鹅雏京口酒，声如珠贯渭城歌。
身闲取醉真当勉，莫学痴人梦螘窠。

[五言律诗]
已矣东门路，空悲未尽情。
交亲逾四纪，忧患共平生。
此去音容隔，徒多涕泪横。
蜀山千万叠，何处是佳城。

[七言律诗]
绝顶深栖万虑平，路盘危石雨苔青。
江涵迥汉供闲望，雪映幽窗卷旧经。
磬击晓霜禅乍起，枕摇秋浪梦初醒。
为邻自有忘机者，月下时时扣竹扃。

[五言律诗]
神气化虚晃，太上尊玉宸。
炼此沈下质，感彼元上春。
灵液反流用，偃息昆阆津。
五锁度灵钥，滞散潜通真。

[七言绝句]
万里桥头独越吟，知凭文字写愁心。
细侯风韵兼前事，不止为舟也作霖。

[七言律诗]
逸士骑鱼入沧海，石坛遗迹今犹在。
桂烟散景夜寥寥，玉露凝华春璀璨。
重来旧隐经几年，挈笠携锄姓名改。
主人不识何当留，墨洒梁尘烂星彩。

[七言律诗]
鸮林何处听遗音，三叹斯文试共论。
梁木梦非千圣往，瓜丘烟断六经存。
悠悠沧海东流远，耿耿中天北极尊。
吾道未亡邹鲁在，肯教失脚落他门。

[七言绝句]
俱为泽国朱轓守，同是冰厅白首郎。
且喜朝廷忧外寄，故从书府辍班扬。

[七言律诗]
心知一字不堪煮，矻矻穷年黄卷中。
食粥由来未为过，储瓶况乃嗟屡空。
令君好贤媲韩愈，贱子受赐惭卢仝。
春水从教绕舍北，痴儿不复啼门东。

[七言律诗]
早将心事付渔樵，若被幽人苦见招。
多种竹将挑笋吃，旋栽松待斫柴烧。
壁间古画身都碎，架上枯琴尾半焦。
犹有住山穷活计，仙经盈卷一村瓢。

[七言绝句]
一别台山四十年，石桥风景尚依然。
慈颜不见身空老，感恨多如涧底泉。

[七言绝句]
光顺门前系马吟，弘文馆里翠云春。
却怜白首河西尉，枉作蓬莱献赋人。

[七言绝句]
憔悴经年客瘴乡，把君诗卷意差强。
古人三语犹嗟赏，况是珠玑满锦囊。

[七言绝句]
莫专靠静偏于静，须是深加格物功。
事到理明随理去，动常有静在其中。

[七言绝句]
八风占岁暖先催，喜色还从太簇回。
庭下衣冠天咫尺，雪中宫殿玉崔嵬。

[五言律诗]
欲下丹青笔，先拈宝镜寒。
已经颜索寞，渐觉鬓凋残。
泪眼描将易，愁肠写出难。
恐君浑忘却，时展画图看。

[七言律诗]
玉轴牙签焕宝章，簪绅侍列映秋光。
宴开芳阁儒风盛，坐对蓬山逸兴长。
稽古右文惭菲德，礼贤下士法前王。
欲臻至治观熙洽，更罄嘉谋为赞襄。

[七言律诗]
盛府宾寮八十余，闭门高卧兴无如。
梁王苑里相逢早，涧浦城中得信疏。
狼藉杯盘重会面，风流才调一如初。
愿君百岁犹强健，他日相寻隠士庐。

[七言绝句]
小臣奕世沐深恩，寓直蓬山三十春。
空抱一编无所用，也叨拜望属车尘。

[五言律诗]
钻火巴东岸，𪭢金峡口船。
束江崖欲合，漱石水多漩。
卓午三竿日，中间一罅天。
伟哉神禹迹，疏凿此山川。

[七言律诗]
贵豪渠已重金带，贫病侬犹旧布衾。
钟阜解仇无宿憾，荆江感事有新吟。
早知余耳交难保，晚觉王何罪未深。
白首还乡应闭户，断无保社肯追寻。

[七言绝句]
名山主簿实堪愁，难𫜪他家大骨头。
米纳功南钱纳府，祗看江面水东流。

[七言律诗]
可竹诗来为说君，采苹宫冷尚疑尘。
人生不幸有奇祸，天道终当与善人。
蔡琰援琴应制曲，寿昌见母足娱亲。
两峰座上客常满，芋栗杯盘日夜春。

[七言律诗]
屏星小驻梵王宫，草碧泉清一径通。
细细秧针抽夜雨，盈盈麦浪泛东风。
登临不为溪山胜，守助端期井里同。
此去丰穰知有兆，百年父老笑声中。

[七言绝句]
慈心不杀持众戒，读诵大乘方等经。
修行六念回向愿，临终化佛悉来迎。

[七言律诗]
太平风月属三郎，羯鼓声高思转长。
天子锦缠娱虢国，贵妃音律教宁王。
人归巫峡山容在，花落温泉水更香。
谁信蓬莱青鸟使，回来无语怨渔阳。

[五言绝句]
别岸花孤袅，冰姿带月痕。
波沈花月影，疑是谪仙魂。

[七言律诗]
赵州只有一个齿，潜庵一个恐不趐。
虽然下下都咬著，咸酸自分盐醋味。
龙兴古寺曾闭门，断际云孙第十世。
劝人莫信马大师，一口吸尽西江水。

[七言律诗]
小苑微寒春鴈飞，石关宫外草萋萋。
汉家旌斾连围合，秦国山川入望低。
花色才临珠缀发，柳阴欲傍金堤齐。
韩嫣承恩来视兽，飞尘遥出建章西。

[七言绝句]
万里为官彻底清，舟中行止甚分明。
如今若有亏心事，一任碧波深处沉。

[七言律诗]
熙载功成鬓未华，蕃宣屡易见褒嘉。
凤池旧别经年久，鹤驭新乘去路赊。
哀挽声凄霜月冷，铭旌影转晓风斜。
故山归葬依先垅，千古悠悠贤世家。

[五言律诗]
桐乡曾作令，使者复乘车。
风俗因子厚，溪山要我居。
此声闻旧矣，今日见归欤。
祇恐功名事，毋庸遽舍诸。

[七言绝句]
来翁摊纸要求诗，犹胜儿童弱弄嬉。
参得纯公行乐意，傍花随柳待他时。

[七言律诗]
原田漫漫不知津，春寨清明思杀人。
雨后烧痕无润泽，烟中日色少精神。
郢城南地沟隍古，海寨东西径遂新。
谁见当时经画意，只今高浪化征尘。

[七言绝句]
楼阁门开处处通，毗卢出现眼光中。
为人重说二愚品，岩下滩声西北风。

[七言绝句]
怀人不寄陇头信，寓兴亦无东阁诗。
坐裛暗香供鼻观，小窗寒月浸疎枝。

[七言绝句]
嫩玉温柔浄弗瑕，凉云缀叶借春华。
水风池阁帘栊静，小试微薰著一花。

[七言绝句]
柳成金穗草如茵，载酒寻花共赏春。
先入醉乡君莫问，十年风景在三秦。

[七言绝句]
结茅种杏在云端，扫雪焚香宿石坛。
灵祇不许世人到，忽作雷风登岭难。

[七言绝句]
四达皇皇一广居，此中妙用绝方隅。
客来请问名斋意，拈与床头太极图。

[七言绝句]
百越干戈未息肩，九原金鼓又轰天。
崆峒山叟笑不语，静听松风春昼眠。

[七言绝句]
一岩树色乱秋云，初喜秋风触鼻根。
招隠归来浑未得，老怀索漠剩思君。

[七言律诗]
裘马清狂徧两川，十年身是地行仙。
归来访旧半为鬼，已矣此生休问天。
不恨杯觞无藉在，但悲山水旷周旋。
垂虹风月休如昨，安得青钱买钓船。

[七言绝句]
七夕宫娥设席祈，翠台莲烛静交辉。
彩楼逗晓蛛丝满，女伴谁传得巧归。

[七言绝句]
奏事口含鸡舌香，仙宾俄又作仙郎。
汉留不住王中散，又驾仙风出帝乡。

[七言律诗]
尚平多累自归难，一日身闲一日安。
山迳晓云收猎网，水门凉月挂鱼竿。
花间酒气春风暖，竹里棋声暮雨寒。
三顷水田秋更熟，北窗谁拂旧尘冠。

[五言律诗]
姑山鏁灵坛，千阜如堆玉。
山回路转间，射亭见新筑。
主人雅好事，借我南窗宿。
一梦到无何，梦觉黄粱熟。

[七言律诗]
为爱消梅胜早梅，数枝先发日徘徊。
若教岭表腊前尽，安有洛阳正后开。
香逐暖风初出谷，艳随芳酒正浮醅。
佳宾会取东君意，莫负乘春此际来。

[五言律诗]
节物吹葭近，乡闾送篚频。
驩虞倾一市，憔悴独三人。
驿破风搜屋，船低月暗津。
吾亲于越外，日夜鬓毛新。

[七言绝句]
巧制新章拍拍新，金罍巡举助精神。
时时欲得横波眄，又怕回筹错指人。

[七言绝句]
欲识画工真妙手，画人须是画精神。
孔门诸子工无比，画出当时活圣人。

[五言律诗]
秋园无艳色，特地起西风。
间向烟林翠，时呈霜片红。
霞光青汉衬，灯炬碧纱笼。
不解随松柏，染裁烦化工。

[七言绝句]
紫府沉沉掩夜关，竹阴清扫月中坛。
岁星偷得桃枝碧，董奉栽成李子丹。

[七言绝句]
西湖二月好笙歌，游女游郎半插花。
忽对春风怀故国，不知新燕入谁家。

[七言绝句]
唇上必并班豹剥，舌头当的帝都丁。
自古上贤犹不识，造次凡流岂可明。

[五言律诗]
茶新诗亦新，垂贶及羁客。
有味皆清真，无瑕可指摘。
陇西飘何依，湘水流自北。
别后诵高吟，料公犹相忆。

[七言绝句]
风雨满城佳节休，诗翁强项觅因由。
不须闰九方为节，眼底黄花即醉游。

[七言绝句]
那得空山月半轮，天将绝境验诗人。
古今来往知多少，底事流传略未闻。

[五言律诗]
十里寻幽寺，寒流数派分。
僧同雪夜坐，鴈向草堂闻。
静语终灯焰，余生许峤云。
由来多抱疾，声不达明君。

[五言律诗]
淅淅吹庭树，铮铮溅瓦沟。
乍除秦酷吏，重见晋清流。
山有月行脚，溪无风打头。
不知楚台客，何以说悲秋。

[五言绝句]
巉巉瘦驴岭，莽莽老牛陂。
四海均羁旅，何人感此诗。

[七言绝句]
风格孤高尘外物，性情闲暇水边身。
尽日独行溪浅处，青苔白石见纤鳞。

[五言律诗]
病客与僧闲，频来不掩关。
高窗云外树，疎磬雨中山。
离索秋虫响，登临夕鸟还。
心知落帆处，明日淛河湾。

[五言律诗]
柳烟晨气酽，花露春容湿。
翠幕卷宫罗，翩翩双燕入。
无心补粟眉，闲对粧台立。
谁调紫鸾笙，晴响散空碧。

[七言绝句]
君归大酉峰前住，岁晚枫丹蕉叶黄。
试访酉阳岩石里，秦人逸兴未应亡。

[七言绝句]
三十六峰凝翠霭，数千余仞锁岚烟。
轩皇去后无消息，白鹿青牛何处眠。

[五言绝句]
落月照冰湖，晓气何太爽。
两岸雪烟昏，凫鸥出深港。

[七言律诗]
舜亭风化俨当年，人物犹追之凯贤。
持橐有功先计相，题舆出治亦儒先。
相看尹贰俱冰雪，消得杯盘列管弦。
欲识他时风虎变，疑丞辅弼拱中天。

[七言律诗]
可种梅花便可居，此身安处即吾庐。
胸中丘壑无今古，笔底烟霞自卷舒。
著脚且坚君子操，知心自有圣人书。
吾侪幸是苕川客，只好溪头学钓鱼。

[五言律诗]
官为唐令尹，心切禹蒸民。
叠石流川水，分波及稼云。
万涛惊不夜，千古见如新。
更有朝宗脉，声容匪独鄞。

[七言绝句]
御前羯鼓透春空，笑觉花奴手未工。
一曲打开红杏蕊，须知天子是天公。

[七言律诗]
尧夫非是爱吟诗，诗是尧夫代记时。
官职固难称太史，文章却欲学宣尼。
能归岂谢陶元亮，善听何慙钟子期。
德若不孤吾道在，尧夫非是爱吟诗。

[七言绝句]
细肋朝来正割鲜，瓦瓶先腊湛寒泉。
香栖枳棘宁多日，断送横飞上九天。

[七言律诗]
坐想堂前弄白须，蒲茵笋席正高居。
彩衣六子傍供膳，锦髻诸孙自教书。
爱士主人新置榻，清身太守旧悬鱼。
更吟整斗论头句，胜却西庵诗一车。

[五言绝句]
初作眉头皱，还成簟面斑。
小风来不住，织遍一池间。

[七言律诗]
晨起梳头雪满膺，可怜衰与病相乘。
浮名何足欺横目，真乐聊须付曲肱。
仕有俸钱渠亦好，退无耕垄我何凭。
具牛力尽殊堪闵，买犊东村恨未能。

[七言绝句]
早晚飞来入锦城，谁人教解百般鸣。
春风红树惊眠处，似妬歌童作艳声。

[五言绝句]
楚水苦萦回，征帆落又开。
可缘非直路，却有好风来。

[七言律诗]
尘生宫阙雾蒙蒙，万骑龙飞幸越中。
在野三闾君不顾，乘轩卫鹤懿何功。
虽知四海同文久，未合中原武备空。
星落夜原妖气满，汉家麟阁待英雄。

[七言律诗]
淘尽英雄气未平，西风触绪倍心惊。
愁人发涌三千丈，国士胸吞十万兵。
杜老裁诗多慷慨，祖生击楫自纵横。
芙蓉摇落哀鸿切，无那滔滔日夜声。

[七言律诗]
深深松竹隠禅房，更渡溪桥暂解装。
但喜还家无数日，不知行路过重阳。
白衣送酒劳相问，黄菊依人未肯芳。
珍重山僧能会意，殷勤扫榻为烧香。

[五言律诗]
失计萦尘网，栖栖厌不情。
兴随凫舄远，官比绮曹清。
大案韦编古，深房纸瓦明。
圣贤聊晤对，事业只平平。

[七言律诗]
挺赟惠学该儒释，袖有颜徐真草迹。
一斋三请纪行诗，诮我垂鞭弄鸣镝。
寺悬金榜半山隅，石路荒凉松树枯。
虎迹印雪大如斗，闰月暮天过得无。

[七言律诗]
忆昔曾来访隠沦，潇然云水隔凡尘。
画船祇载溪中月，白酒长添座上春。
昼掩山扉无俗客，夜吟石鼎有高人。
飘飘洒落青衫子，共话平生泪满巾。

[五言绝句]
晴日登临好，春风各望家。
垂杨夹城路，客思逐杨花。

[五言律诗]
官闲虚室白，粟饱太仓红。
朝夕扫三径，往来从二公。
蒹葭徒倚玉，燕雀岂知鸿。
相遇輙同醉，惟愁樽酒空。

[五言律诗]
蓬阁多余暇，扪心或暗思。
学应无足日，发自有衰时。
庶事曾经目，浮荣病切肌。
何当卧云岭，方寸贮希夷。

[五言律诗]
陋巷客回辙，夕阳钟送秋。
寒声满空谷，暝色下高楼。
陡逐悲风起，微兼远角收。
旅怀伤急景，听此愧淹留。

[七言律诗]
宝积重来异昔年，修廊千步辟山边。
南分灵派渠行玉，北敞高台花雨天。
日照青林犹带润，云收翠崦尚藏烟。
庞眉老子升猊坐，不惜家风示众贤。

[七言律诗]
清泠玉韵两三章，落箔银钩七八行。
心逐报书悬雁足，梦寻来路绕羊肠。
水南地空多明月，山北天寒足早霜。
最恨泼醅新熟酒，迎冬不得共君尝。

[七言绝句]
东越相逢几醉眠，满楼明月镜湖边。
别离吟断西陵渡，杨柳秋风两岸蝉。

[七言绝句]
暗生魑魅蠹生虫，何异谗生疑阻中。
但使武皇心似烛，江充不敢作江充。

[五言律诗]
淅沥珠跳瓦，淋浪绠缒簷。
林园春寂寂，灯火夜厌厌。
寒著衣棱起，愁牵酒户添。
诗翁独无事，危坐撚衰髯。

[七言律诗]
谠论危言望素隆，独于声利性偏慵。
龙楼调护官虽宠，鸠杖跻攀兴已浓。
不变松篁心转劲，无边江海量兼容。
磻溪纵老宁闲得，会为苍生起更重。

[七言律诗]
小词落拓逼希真，未典春衣未是贫。
穷肯磷缁久幽操，老犹熏沐不赀身。
营巢燕熟飞来旧，脱袴禽痴唤著新。
蜀口尘清江浪白，息头重作太平人。

[五言律诗]
赋就八叉手，文高三折肱。
青衫双鬓雪，黄卷短檠灯。
梦断采芹水，神凄下马陵。
诸郎追五桂，洗眼看飞腾。

[五言律诗]
卜居邻坞寺，魂梦又相关。
鹤本如云白，君初似我闲。
月明僧渡水，木落火连山。
从此天台约，来兹未得还。

[七言绝句]
数点红春在杏梢，舞衣歌管醉兰桡。
水边折得新花朶，蝴蝶相随过彩桥。

[五言律诗]
龙虎犹盘踞，前头白鹭洲。
为今形胜地，往昔帝王州。
人物金陵古，风烟玉树秋。
六朝罗绮迹，分付大江流。

[五言绝句]
夏日飞火云，枕簟访深僻。
坐此松竹林，冰泉嗽寒石。

[七言律诗]
楚水萧萧多病身，强凭危槛送残春。
高城自有陵兼谷，流水那知越与秦。
岸下藤萝阴作怪，桥边蛟蜃夜欺人。
琵琶洲远江村阔，回首征途泪满巾。

[七言律诗]
何人皮里有阳秋，谁绢能包得许羞。
早趁黄书丞相押，莫空白了少年头。
既无顾恋于人己，便请清闲袖手休。
岂必灭秦安汉后，始来寻个赤松游。

[七言绝句]
风日萧萧暑气无，橹声相逐转江湖。
西山庐阜青如淀，应有新诗入画图。

[七言律诗]
芹泮人人陶圣化，花封处处置师儒。
遥知避席来听讲，犹胜开门自授徒。
官比郑虔尤冷甚，士如赵德岂今无。
朝家调守方刓印，且可相依县大夫。

[七言绝句]
十字街头托钵盂，鴈鹅食口待朝脯。
我来欲序睽违意，要问扬州米价无。

[七言律诗]
闭门三日坐听雨，不知春光已如许。
桃李弄晴成艳笑，秾李怯风犹半吐。
当年赤白桃李花，恨无佳人绝代歌。
无事对花岂易得，有酒不饮将如何。

[七言绝句]
微生江海一闲身，偶上青云四十春。
何日扁舟载风雪，却将簔笠伴渔人。

[五言绝句]
一朝入紫宫，万古遗芳尘。
至今溪边花，不敢娇青春。

[七言绝句]
行脚亲曾到地头，固知不是等闲游。
归时有问五峰信，为报龙渊已绝流。

[五言律诗]
小室舍东偏，满窗朝日妍。
研池生细浪，香岫起微烟。
欲极图书乐，少须冰雪天。
犹胜禅榻上，仅仅占三椽。

[五言律诗]
长蛇齿牙毒，谁使赤手捕。
六月河破堤，捧块捍奔注。
匹夫徒昭昭，天下皆慕顾。
后世有至公，此计不为误。

[五言绝句]
薰风自南来，殿阁生微凉。
要知端的意，拄杖为敷扬。

[七言律诗]
秦吴万里车辙遍，重到故乡如隔生。
岁晚酒边身老大，夜阑枕畔书纵横。
残灯无焰穴鼠出，槁叶有声村犬行。
八十将军能灭虏，白头吾欲事功名。

[五言律诗]
行路伤徂岁，思家伫远情。
云迷五尺道，春动九江城。
耆旧无元亮，交游得仲卿。
尊前见芳草，已似唤愁生。

[七言绝句]
蜀魄关关花雨深，送师冲雨到江浔。
不能更折江头柳，自有青青松柏心。

[七言律诗]
盘互长干有绝陉，并包佳丽入江亭。
新霜浦溆绵绵净，薄晚林峦往往青。
南上欲穷牛渚怪，北寻难忘草堂灵。
箯舆却走垂杨陌，已戴寒云一两星。

[七言律诗]
小窗几载共吟披，重见残编拊事悲。
早日才高鹦鹉赋，暮年泪尽鹡鸰诗。
神交梦尚通康乐，手泽书堪付阿宜。
若是孔怀因未断，安知来世不吹箎。

[七言绝句]
须知风动心摇树，果见云生性起尘。
雨霖霖兮日杲杲，点头弥勒解分身。

[七言绝句]
一卉能令一室香，炎天尤觉玉肌凉。
野人不敢烦天女，自折琼枝置枕傍。

[五言律诗]
前日过萧寺，看师上讲筵。
都人礼白足，施者散金钱。
方便无非教，经行不废禅。
还知习居士，发论侍弥天。

[七言绝句]
嵩阳峰底洞中天，曾共浮丘对掩关。
知道高闲少兼济，折腰从此到人间。

[七言绝句]
得之平陆我登车，不见群优孟子诛。
只恐鼻端无好质，归时依旧腹空虚。

[七言绝句]
风前有地皆榆叶，秋后何人问菊花。
客路一杯茅店酒，相逢僧亦话生涯。

[七言律诗]
中原金鼓未全衰，拜扫逢时泪满衣。
丘垅萧条应蔓草，松楸寂历想斜晖。
残骸漫向天南住，乡思空随雁北飞。
海上伤心一巵酒，梦魂先已酹重闱。

[五言律诗]
松隠静无事，松竹惟参差。
避热卧其间，绿荫回凉吹。
水云不相远，起坐常自怡。
此心益浩然，西风生桂枝。

[五言律诗]
三杯无奈醉，一褐有余温。
眼下幸无事，世间何足论。
山僧元饱饭，词客谩招魂。
杖策知何诣，门前老圃村。

[五言绝句]
迟日江山丽，春风花草香。
泥融飞燕子，沙暖睡鸳鸯。

[七言绝句]
汉惠秦皇事已闻，庙前高木眼前云。
楚王谩费闲心力，六里青山尽属君。

[五言律诗]
地偏境自佳，烟云遶孤屋。
寒声渺疎松，翠影澹修竹。
林深桂花晚，微风度余馥。
特用永岁年，聊足媚幽独。

[五言律诗]
宵清月复圆，共集侍臣筵。
独寡区中学，空论树下禅。
风多秋晚竹，云尽夜深天。
此会东西去，堪愁又隔年。

[七言律诗]
睎颜欲进圣门科，何意嫦娥剪绿罗。
拾紫不知如芥易，一红也觉占春多。
兴贤借此双旌重，得士欢于五袴歌。
九万扶摇风力健，稳吹槎驭上天河。

[七言律诗]
攒梆叠鼓递相催，西府东班次第来。
雨入北门千步湿，天临后殿九重开。
尝时只在中廷拜，此日容穿左序回。
叨近威颜陈悃愊，愧无崇论补涓埃。

[五言律诗]
衰病仍为客，相依过一春。
和篇惊韵险，把酒沃愁频。
紫燕巢方稳，黄鹂语尚新。
何时公赴召，终欲托车轮。

[五言律诗]
清苦月偏知，南归瘦马迟。
橐轻缘换酒，髪白为吟诗。
水色西陵渡，松声伍相祠。
圣朝思直谏，不是挂冠时。

[五言律诗]
向来吴楚隔，书札苦难通。
信与衢相接，我归公亦同。
寓怀须酒圣，适意岂诗穷。
情性思陶冶，吾宁较拙工。

[七言律诗]
促促因吟昼短诗，朝惊秾色暮空枝。
无情春色不长久，有限年光多盛衰。
往事只应随梦里，劳生何处是闲时。
眼前扰扰日一日，暗送白头人不知。

[五言律诗]
令德弃人世，明朝降宠章。
起居存有位，著作没为郎。
寒水落南浦，月华虚北堂。
松门一长想，仿佛见清扬。

[七言律诗]
火云阳焰欲烧空，小槛幽窗想旧峰。
白汗此时流枕簟，清风何处动杉松。
残更正好眠凉月，远寺俄闻报晓钟。
只待秋声涤心地，衲衣新洗健形容。

[七言律诗]
几年祠馆乐安闲，诗笔无闻老思悭。
谩把清篇遮病眼，每逢妙语解愁颜。
定知道行超尘外，不使才名落世间。
从此丛林推绝唱，未应后学便相班。

[七言律诗]
寤寐家山谒告还，锦衣驷马路人观。
逢迎喜识词臣贵，行役谁言蜀道难。
江上田桑应不改，里中牛酒欲交欢。
岷峨信美毋多恋，盛典方资大手刊。

[七言律诗]
投老须营一把茅，晚亲珠玉看挥毫。
赋牛绝敏惊曹植，刻鹄无成愧伯高。
已放闲身栖寂寞，时凭佳句洗尘劳。
喜逢载酒经过客，老去无心作反骚。

[五言律诗]
宦游吾漫尔，未慕致身早。
秋来忆山苦，遥夜梦颠倒。
鸣虫待谁听，落叶烦我扫。
谁得省劳人，吾生常草草。

[七言绝句]
高秋夜气声惊竹，寒月徘徊影趁人。
此境静观如啖蔗，后来细嚼味尤真。

[七言绝句]
一别吴松二十秋，败荷枯柳总新愁。
白头交友凋零尽，頼有寒江几个鸥。

[五言律诗]
四载即五十，无闻了可知。
身有俯仰责，书无毫髪裨。
痴犹未能弃，嗜若可疗饥。
彼哉一何智，莫或效我为。

[七言绝句]
众山环环万山过，骈首三峰当道卧。
鬭分蛇鼠旧何人，绘入麒麟今几个。

[五言律诗]
南极星中老，朱陵洞里仙。
相呼乘大夏，抱出送高贤。
八荚蓂垂地，初弦桂拂天。
它时南宛路，此日正开筵。

[七言绝句]
帘外春风正落梅，须求狂药解愁回。
烦君玉指轻拢撚，慢拨死灰送一杯。

[七言绝句]
雪片梅花满砚池，芙蓉幕里客归迟。
今朝解了公家事，尽听辕门报酉时。

[五言律诗]
边地无芳树，莺声忽听新。
间关如有意，愁绝若怀人。
明妃失汉宠，蔡女没胡尘。
坐闻应落泪，况忆故园春。

[七言律诗]
进欲安舒退欲恬，要将高行与文兼。
吾门自昔传清白，圣世于今重孝廉。
孔氏性情归利正，仲舒仁义事摩渐。
人生试看无闻者，徒尔区区岁月添。

[七言律诗]
凌云健笔有神锋，抵掌髙谈久不同。
江上过从犹宿昔，峤南游历徧西东。
山川多助新诗里，花鸟愁添老眼中。
万里归来好同隐，竹林今祗欠王戎。

[五言律诗]
远过桃林塞，休年自昔闻。
曲河随暮草，重阜接闲云。
造父为周御，詹嘉守晋军。
应多怀古思，落叶又纷纷。

[七言绝句]
妙喜胸中流出底，重华天子手亲书。
大千俱坏此不坏，别板刊行亦听渠。

[七言律诗]
西游象阙媿知音，东下荆溪称越吟。
风动芰荷香四散，月明楼阁影相侵。
闲欹别枕千般梦，醉送征帆万里心。
薜荔衣裳木兰檝，异时烟雨好追寻。

[五言律诗]
嗜竹种复画，浑如王掾居。
高堂倚空岩，素壁交扶疏。
山影覆秋静，月色澄夜虚。
萧爽只自适，谁能爱吾庐。

[七言律诗]
少寻道士居嵩岭，晚事高僧住沃洲。
齿发未知何处老，身名且被外人愁。
欲随山水居茅洞，已有田园在虎丘。
独怪子猷缘掌马，雪时不肯更乘舟。

[七言绝句]
诗酒漂零自在身，吴樯楚柂往来频。
拂开数匹临川纸，一一江山是故人。

[七言绝句]
冥冥江雨湿黄昏，天入沧洲漫不分。
北涧欲通南涧水，南山正绕北山云。

[七言律诗]
声气相投玉应金，花闲话到翠成阴。
一清门户无同脉，万古诗书可立心。
母子要知乌哺反，夫妻应感白头吟。
若言相谂早须觉，难得青春长似今。

[七言绝句]
由来为国必贤才，偃息端能弭祸灾。
千古风流谁嗣者，顾瞻遗庙独徘徊。

[五言绝句]
拟心成剩法，况复更随言。
试凭堂中几，闲看窈窕门。

[七言律诗]
家在涛江欲尽头，结茅宁为乐休休。
达人自得一经趣，游子空怀千岁忧。
坐对圣贤唯酒适，身凭形影以诗酬。
公今非遯元无闷，要把韦编续圣丘。

[七言绝句]
洛阳纸价因兄贵，蜀地红牋为弟贫。
南北东西九千里，除兄与弟更无人。

[七言律诗]
独起独高雄入汉，相耀相映翠成堆。
若非群玉昆西至，即是三峰海上来。
疑有洞天通日月，绝无樵路到尘埃。
如何得似巨灵手，擘向天家对凤台。

[七言绝句]
賸欲将梅月下看，却愁风露不胜寒。
有时暂作披衣看，积雪凝霜不可干。

[七言绝句]
欲识晴岚态度奇，直须待到夕阳时。
回光倒影山如染，状出余霞散绮诗。

[七言律诗]
万里清光绝点尘，别来经岁镇如新。
恨居平地去天远，喜上高台与月亲。
正好赏心拚酩酊，不堪怀古倍酸辛。
向来登此知何限，传到如今有几人。

[七言绝句]
何代无人振德辉，众贤今日会西畿。
太平文物风流事，更胜元和全盛时。

[七言绝句]
小桃破萼未胜春，罗绮丛中第一人。
闻道使君归去后，舞衫歌扇总成尘。

[七言律诗]
霜林病叶日凋残，更觉平芜眼界宽。
天外碧云山共远，阶前明月水争寒。
愔愔夜气侵肌骨，戢戢诗愁入肺肝。
欲去自怜心未惬，为君满意更重看。

[七言绝句]
屈指何人共此行，凉风佳月可怜生。
天教两足为吾用，城市山林勿与争。

[五言绝句]
索炼无如事，难知莫若人。
人情随手别，事体到头均。

[五言绝句]
敬侯那易学，正自追农圃。
平生老瓦盆，安用雕髹许。

[七言绝句]
花好千金未当价，只宜屏隠绣芙蓉。
调笑颇似年少日，妄心今已退重重。

[七言绝句]
一片丹山云出山，慈云高处共清闲。
春风轻借吹嘘力，出本无心也会还。

[七言绝句]
清坐铃斋公事稀，春来风日更迟迟。
胸中水镜渠自避，却笑缿筩徒尔为。

[七言绝句]
做到天仙地位时，三遭天谴落天墀。
却嫌天上多官府，且就人间洞府嬉。

[七言绝句]
蓬门相直是南山，傍著丹梯尚可攀。
野兴旧同流水远，道心今共白云闲。

[七言绝句]
道人足迹扫尘寰，坐看筇枝上藓斑。
豢得箨龙千尺就，却教行水遶空山。

[七言绝句]
十日春光九日阴，故关千里未归心。
遥怜儿女寒窗底，指点灯花语夜深。

[五言律诗]
又逢庚子岁，老景对韶华。
簷噪朝朝鹊，灯开夜夜花。
凄迷连月雨，冷落几人家。
幸有新春酒，瓶中不用赊。

[七言绝句]
苍松翠竹映斜晖，野菊花开过客稀。
叶底黄虫作寒茧，雨余蝴蝶满园飞。

[五言律诗]
从来疑造物，无处识其真。
好月难终夕，名花不尽春。
青灯空照室，白㲲谩遗巾。
泣血怜慈母，悲酸动四邻。

[七言绝句]
晓雨催春不惜花，乱红飘泊委泥沙。
伤心忆得年时事，白发风前只叹嗟。

[五言律诗]
高槛起边愁，荔枝谁致楼。
会须教匠坼，不欲见蛮陬。
树痺无春影，天连觉汉流。
仲宣如可拟，即此是荆州。

[七言律诗]
貌齐隆凖伏危机，办为君王解急围。
楚炬无情燎黄屋，晋城有土瘗遗衣。
功名不与山河誓，义烈终同日月辉。
新庙落成牲醴盛，千年魂魄想依依。

[七言绝句]
山径重重锁绿苔，松花曾见几番开。
群仙费尽招呼力，那得休官一个来。

[七言律诗]
春风骀荡吹人衣，残丝罥花曳空飞。
闲愁十丈断不得，雄蜂雌蝶相因依。
高楼夹路凌云起，琐窗鸾柱弹流水。
鶑声啼老杨柳烟，香梦蒙蒙隔千里。

[七言绝句]
清溪一曲绕朱楼，荷密风稠咽断流。
夹岸垂杨烟细细，小桥流水即沧洲。

[七言绝句]
湖上帘须半卷虾，调冰雪藕各名家。
有人不觧长安饮，话极茶铛吸井花。

[七言绝句]
鲲鹏蜩鷃子知不，小大形殊各有俦。
取醉尽情师李白，放言极力问庄周。

[五言律诗]
晚台闲一望，城尽古溪头。
冬暖人多病，山深市早收。
打门惊客至，乏酒遣儿谋。
数蟹才堪擘，酣眠失百忧。

[七言绝句]
锄奸未办烦温造，督战聊应问石雄。
行遍江南好山水，不妨仍在啸吟中。

[七言律诗]
杜鹃如火千房拆，丹槛低看晚景中。
繁艳向人啼宿露，落英飘砌怨春风。
早梅昔待佳人折，好月谁将老子同。
惟有此花随越鸟，一声啼处满山红。

[七言律诗]
此日旧无灵运屐，参差今有盖头茅。
自怜后死罹兵革，枉有闲愁上鬓毛。
泪尽不堪怀故国，诗来端喜得同袍。
梅花夹雪无饶景，惜许吟情与病遭。

[七言绝句]
素虎斑虬蹑紫烟，几看沧海变桑田。
赤城玉笥寻真后，又到华阳第八天。

[七言律诗]
苒苒年华渐向西，可能回脚下涂泥。
静收营虑还书卷，少有工夫入菜畦。
洁甚水蒲边白鸟，翩然风柳下黄鹂。
犹嫌宿处闻鸡犬，更待移深过虎蹊。

[五言绝句]
杳杳三韩国，煌煌二使星。
海神无横暴，天子有威灵。

[七言绝句]
寥寥风月卧烟霞，百鸟从兹不献花。
人义尽从贫处断，世情偏向有钱家。

[七言律诗]
数里新萍夹岸莎，春来乘兴宿烟萝。
随风蝴蝶颠狂甚，当路花枝采折多。
绛节参差抽苦笋，翠钿狼籍撒圆荷。
湖山满眼不休去，空羡渔翁雨一蓑。

[五言律诗]
世有多解人，愚痴徒苦辛。
不求当来善，唯知造恶因。
五逆十恶辈，三毒以为亲。
一死入地狱，长如镇库银。

[七言律诗]
苍苍老柏古南禅，袅袅修篁泮水湾。
此地笑谈惟我共，百年交友得君难。
已甘心向诗书老，会与身图云水闲。
年少功名须力致，看君朝佩日珊珊。

[七言绝句]
涧上秋深黄叶多，素琴终日奏云和。
上人过我还休去，一段风光可奈何。

[五言律诗]
突过元和作，巍然独主盟。
诸家义皆堕，此老话方行。
赵璧连城价，隋珠照乘明。
粗能窥梗概，亦足慰平生。

[七言律诗]
才见离巢羽翼开，尽能轻飏出尘埃。
人间树好纷纷占，天上桥成草草回。
几度送风临玉户，一时传喜到妆台。
若教颜色如霜雪，应与清平作瑞来。

[七言绝句]
玉阶再拜卷班回，一炷心香悯劫灰。
六合风尘须一洗，八荒寿域会重开。

[五言绝句]
恩酬期必报，岂是輙轻生。
神劒冲霄去，谁为平不平。

[七言律诗]
搴露纫荷楚泽舷，未参南海素馨仙。
大门当得桂花酒，小様时分宝月圆。
诗挟少陵看妙手，犀通神物为垂涎。
使君少住幽兰曲，时傍颦山照鬓邉。

[五言律诗]
尔亦为贫驱，窗间砚欲枯。
自从村墅别，曾到陕山无。
寒圃应肥菜，秋霖怕损租。
有书供夜读，时一唤吾雏。

[五言律诗]
陇雁送乡心，羁情属岁阴。
惊秋黄叶遍，愁暮碧云深。
月色吴江上，风声楚木林。
交亲几重别，归梦并愁侵。

[七言绝句]
薄宦驱人太不情，好怀谁是与山亲。
胡为又作折腰去，三十六峰应笑人。

[七言绝句]
扁榜当年我命名，喜君心与迹双清。
眼前风物浑如旧，但觉庭前春草生。

[七言绝句]
闻难君王敢自安，鞭笞貔虎向江干。
英谋睿决知谁敌，世祖周宣比并看。

[五言律诗]
酣酣道旁杏，戢戢垅上柏。
不知烟火禁，但感风露易。
开关扫墓隧，向树系车軶。
洒泪有余悲，麒麟高几尺。

[七言绝句]
学书须学颜真卿，作诗须作陶渊明。
其它泚笔本骫骳，便有风骨非天成。

[五言律诗]
水驿聊容借，官曹少逭劳。
关门对风雨，策杖看波涛。
浩浩心疑壮，悠悠首遽搔。
忽来双白鹭，伫立久江臯。

[七言绝句]
赫赤金丹一日成，古仙垂语实堪听。
若言九载三年者，尽是推延款日程。

[七言绝句]
庭外梧桐叶叶风，楼头过雁砌边蛩。
隔窗砧杵敲残月，唤起乡愁归兴浓。

[七言律诗]
君恩岁序两俱新，鸾诰叨荣鹤发亲。
天上龙光疏雨露，堂前燕笑寿松椿。
孙枝子舍皆腾踏，兰省璧池交问津。
此去椒盘重献颂，斑衣中有绿衣人。

[七言绝句]
秋叶丛边风索索，迎宾亭下水弥弥。
蓼花深处老渔父，更把床头羌笛吹。

[五言律诗]
细细玄蚁浮，蠕蠕寸蠖伸。
抱叶食嗫嗫，负彩斑彬彬。
假息方委蜕，吐棼非谋身。
万生尔甚微，趋死成其仁。

[五言律诗]
皇恩暂迁谪，待罪逢知己。
从此武陵溪，孤舟二千里。
桃花遗古岸，金涧流春水。
谁识马将军，忠贞抱生死。

[七言绝句]
一曲呼凰下九霄，石台春静海山遥。
周秦战血纵横尽，犹卧白云吹洞箫。

[七言绝句]
西湖南湖鬬彩舟，青蒲紫蓼满中洲。
波渺渺，水悠悠，长奉君王万岁游。

[七言律诗]
飘零敢说是诗人，故旧多居要路津。
穷贱交游谁复记，江湖踪迹早成陈。
无心涉世当归隠，有口逢人肯说贫。
家在翠屏山下住，茅庐虽小可容身。

[七言绝句]
三十年来江上游，水清鱼见不吞钩。
钓竿斫尽重栽竹，不计工夫得便休。

[五言律诗]
晚日牛羊舍，清风鸟雀林。
山蹊频下上，天色屡晴阴。
县令三乡念，君王万里心。
事功非翰墨，酬唱故相禁。

[七言律诗]
故里依然一梦前，相携重上钓鱼船。
尝陪大幕全陈迹，谬忝承明愧昔年。
报国无成空白首，退耕何处有名田。
黄鸡白酒云山约，此计当时已浩然。

[七言绝句]
我读渊明止酒篇，知渠未识玉池僊。
谁言见面无多子，高压天魔万二千。

[五言律诗]
一首状元诗，封来到竹扉。
读留寒食烛，拜换道家衣。
誉过心无愧，酬迟礼转非。
闲思播琴里，谁更会玄微。

[七言律诗]
马群杂沓草蒙茸，刮目权奇一洗空。
天末也烦行李到，岁寒聊得酒尊同。
梅花夜夜湘南雨，榕叶年年海北风。
少待佳晴看山去，玉𥮾高插翠云丛。

[五言绝句]
薄腻力偏羸，看看怆别时。
东风狂不惜，西子病难医。

[七言律诗]
已开山馆待抽簪，更要岩泉欲洗心。
常被松声迷细韵，忽流花片落高岑。
便疏浅濑穿莎径，始有清光映竹林。
何日煎茶酝香酒，沙边同听暝猨吟。

[七言律诗]
亭前诗板有人临，公去知谁续好吟。
忽有名人留七字，竞传高价值千金。
曾扶诸老开皇极，终使微身坠众阴。
两岫至今愁不展，此言应当老师心。

[五言律诗]
牓前潜制泪，众里自嫌身。
气味如中酒，情怀似别人。
煖风张乐席，晴日看花尘。
尽是添愁处，深居乞过春。

[七言律诗]
碧云深处著吾庐，远却喧嚣尽自如。
呵砚磨冰朝炼句，拥炉烧叶夜观书。
人生穷达乘轩鹤，世事盈虚赋芧狙。
勘破已无朝市梦，软红端不上衣裾。

[五言绝句]
不道沙堤尽，犹欺石栈顽。
寄言飞白雪，休去打青山。

[七言绝句]
一气转一大藏教，顿渐偏圆权与实。
无边妙义炳然彰，元来一字也不识。

[七言绝句]
一春多雨夏当悭，今岁还防似去年。
玉历检来知小满，又愁阴久碍蚕眠。

[七言绝句]
画烛烧兰暖复迷，殿帏深密下银泥。
开门欲作侵晨散，已是明朝日向西。

[七言绝句]
寿阳公主嫁时妆，八字宫眉捧额黄。
见我佯羞频照影，不知身属冶游郎。

[七言绝句]
去年人看中秋月，今年人看中秋月。
今年人是去年人，去年月是今年月。

[七言律诗]
平生不省问田园，白首忘怀道更尊。
已上印书通北阙，稍留冠盖饯东门。
冯唐老有为郎恋，疏广终无任子恩。
今日荣归人所羡，两儿腰绶拥高轩。

[七言律诗]
当年夹路绿参差，曾拥金舆拂羽旗。
得地偶逃斤斧幸，闻风非与雪霜期。
犹残腊火燔空腹，时有惊雷起蠹枝。
想见妖灵占上象，龟山猎罢旧都移。

[七言绝句]
黄云翠荚杂玄珠，上熟今年不负渠。
说似田家早收拾，一番风雨一番疎。

[七言律诗]
吾宗何事独称雄，今昔名高继古风。
王右军书传智永，李阳冰篆付英公。
墨研天电煤疑绝，砚琢端溪石欲空。
珍重真踪千载后，谁来三日看无穷。

[七言绝句]
贤达垂竿小隐中，我来真作捕鱼翁。
前溪一夜春流急，已学严滩下钓筒。

[七言律诗]
自说羁怀老更慵，淮山入梦碧丛丛。
一尊醽醁人将别，三叠阳关曲易终。
此去若无鸿鴈信，相望未免马牛风。
耕云钓月平生事，我亦谋归古歙中。

[五言律诗]
山中良自好，住久乐已成。
山木有嘉荫，山禽无俗声。
永言辞世路，世路多不平。
亦以性疎嬾，不能但劳生。

[五言律诗]
家世既如此，为邦可谓贤。
廉名前后少，俭德始终全。
时喜政平矣，吏嫌民晏然。
下车虽未久，遗爱玉溪边。

[七言绝句]
三纪跻民寿域中，艾人桃印本何功。
如今坐享无穷报，几看龟巢莲叶红。

[五言律诗]
曲沼一泓碧，乱花双径红。
欹梅惊北客，舞柳认东风。
欲买春无价，常令酒不空。
我生随分乐，初不问穷通。

[五言律诗]
陈子吾为友，别来今甫春。
孔庭歌坏木，窦树失灵椿。
谁谓有余庆，几成无告民。
天涯一携手，涕出为悲辛。

[五言绝句]
塞下春寒在，东风雪满须。
河阳机上妇，知我苦辛无。

[七言绝句]
讲堂迷却散花人，百万茫茫徒苦辛。
绝处逢生机路活，定应尊者是前身。

[七言律诗]
新雷岁旦发声严，冰管寒销细滴簷。
花甲将看枝上坼，蛇鳞不复地中潜。
黄河分派来应早，白首归朝意自恬。
强欲拟君为秀句，便无才思似江淹。

[七言律诗]
汉家宗室独称贤，遗事闲中见旧编。
偶过河间寻往迹，却怜荒冢带寒烟。
频求千古书连帙，独对三雍策几篇。
雅乐未兴人已逝，雄歌依旧大风传。

[五言绝句]
入佛名无本，归儒字浪仙。
韩公虽稍黠，不晓句参禅。

[七言律诗]
给事勋庸太史诗，凛然人物见家规。
霜须同老岂无种，孝友深根真得师。
治行所居皆可纪，人亡于此叹吾衰。
旧闻有道碑无媿，今见云孙无媿词。

[七言绝句]
疏花得雨数枝黄，白发缘愁百尺长。
要与老生同一醉，故留秋意作重阳。

[五言律诗]
归舟同不系，纤草剩忘忧。
禁掖曾通籍，江城旧列侯。
暮帆依夏口，春雨梦荆州。
何日朝云陛，随君拜冕旒。

[五言律诗]
缥缈龙泉伯，人间第一流。
胡然天下宝，只顿海东头。
斯道谁兴废，浮云任去留。
绝知他日少，预作百年忧。

[五言律诗]
猛虎不怯敌，烈士无虚言。
怯敌辱其班，虚言负其恩。
爪牙欺白刃，果敢无前阵。
须知易水歌，至死无悔恡。

[五言律诗]
吾年今七十，非杖或能行。
食罢散步武，欲与跛鼈争。
皮里气不充，骨中髓不生。
安能勉筋力，笑傲云霞轻。

[七言律诗]
煌煌世谱未应微，直道高怀古所稀。
义往谁能单骑见，幽寻坐想垫巾归。
公庭此日棠堪憩，仙路他年舄觧飞。
顾我登门勤倒屣，题诗媿匪谢玄晖。

[五言律诗]
藓磴披萝入，茅堂著竹遮。
绿看流去水，红惜落残花。
蜀鸟啼春静，山童厌客哗。
细观题壁者，一一是诗家。

[七言绝句]
东西两浙及闽川，皆见鸳行有直言。
若我江西独钳口，澹翁九地也埋寃。

[五言律诗]
得志瘳民瘼，何期与愿违。
青灯疏简册，黄土污征衣。
道路嗟于役，山川赋式微。
秋风动鲈兴，应不践危机。

[七言绝句]
灞浐别离肠已断，江山迢遰信仍稀。
送君偏下临岐泪，家在南州身未归。

[五言律诗]
山水兴方逸，尘埃缚暂宽。
菜肠甘久素，酒颊助微丹。
江阔烟光薄，霜滋叶晕残。
不妨走幽寺，或可叩禅端。

[七言律诗]
万口争称好使君，携持踊跃看朱轮。
入门便洒随车雨，到处真成有脚春。
鱼鸟一时生意气，江山千里有精神。
大贤易镇朝廷重，巴峡穷愁要抚循。

[七言绝句]
侍者来言报大王，赵州曾揖下禅床。
怜儿不觉傍观丑，争奈全身在帝乡。

[七言绝句]
炎蒸谁解换清凉，扇影摇摇上竹窗。
准拟小轩添睡美，梦成风雨夜翻江。

[五言律诗]
小聚鸥沙北，横林蟹舍东。
船头眠醉叟，牛背立村童。
日落云全碧，霜余叶半红。
穷鳞与倦翼，终胜在池笼。

[七言律诗]
是是非非各有心，以同为爱异为憎。
誓殽秦穆旋修怨，在莒齐威卒震矜。
事急求言常易入，位高从谏最难能。
愿公一破从前陋，万里无云皎日升。

[七言律诗]
英哉神女此江干，德与余姚舜一般。
碧草凄凄埋玉冷，清风凛凛矗天寒。
求生古患为仁害，处死今知得所难。
我自裴徊不忍去，非干潮小故盘桓。

[五言绝句]
西施无限愁，后人何必傚。
只好笑呵呵，不损红粧貌。

[七言绝句]
我到昌州看海棠，恰逢时节近重阳。
人言好种亦难得，只有州衙一树香。

[七言绝句]
苍苍楚色水云间，一醉春风送尔还。
何处乡心最堪羡，汝南初见洛阳山。

[七言律诗]
汉家恩信抚群戎，坐息边民乐岁丰。
自古所求中国治，于今无复四夷功。
金缯但取一州赋，使介何辞万里通。
顾我衰羸岂堪此，共扬威命頼诸公。

[七言绝句]
穷释子，口称贫，雪曲高歌和没人。
往来问道无言说，月在青天水在缾。

[七言绝句]
耻将兴废问休公，道似危途动即穷。
冷极睡无离枕梦，橘边沽海半坛空。

[七言律诗]
老厌人间事远游，弇州西畔比台州。
须弥身大安知痛，云梦胸宽不贮愁。
旧友惟君真管鲍，诸生若个是程仇。
跳丸去速还舟晚，独立空山两鬓秋。

[七言绝句]
白银世界金色身，情与非情共一真。
明暗尽时俱不照，日轮午后示全身。

[七言律诗]
不到匡庐今几年，幽亭纵目意茫然。
苍颜想像重湖外，翠色参差落照前。
润泽为霖功及物，坚高作柱势参天。
使君笔墨真能赋，不必须凭绘画传。

[七言绝句]
投老归来一幅巾，翛然三月闭柴荆。
固知贫病人须弃，客至从嗔不出迎。

[七言绝句]
秋水寒鱼白锦鳞，姜花枨实献芳辛。
东坡玉糁真穷相，得似先生此味珍。

[七言绝句]
应密单传的的真，一番举起一番新。
老师末后殷勤语，直下承当正要人。

[七言绝句]
断垣甃石新修叠，折戟埋沙旧战场。
阛阓凋零煨烬里，春风生草没牛羊。

[七言绝句]
背将踪迹向京师，出在先春入后时。
落日灞桥飞雪里，已闻南院有看期。

[五言律诗]
东土淹龙驾，西人望翠华。
山川祗询物，宫观岂为家。
十月回星斗，千官捧日车。
洛阳无怨思，巡幸更非赊。

[七言绝句]
昼观书传夜观星，感愤陈辞出至诚。
梓柱指明王氏切，优柔不断岂能行。

[五言律诗]
叶底莺初啭，枝头蝶渐稀。
雨余怜草长，风定恐花飞。
迟暮歌终𪧘，淹留叹式微。
更堪西去雁，声逐晚云归。

[五言律诗]
脱屣繁机后，骑鲸到此山。
一编藏玉笈，千古镇雪关。
仙仗今虽远，龙鳞尚欲攀。
凝尘横御榻，拜起涕应潸。

[七言绝句]
雨散云收月正明，无端平地鼓雷霆。
惯曾坐断乾坤客，唤作窍中蚯蚓声。

[五言律诗]
洞天三十六，此地属苕南。
古物藏松石，清流胜菊潭。
擎空山骨瘦，悬乳石毛毵。
飞舄王乔事，行看日接三。

[七言律诗]
同谒金闺觐茂陵，鼎湖弓剑隔西兴。
绝怜晚景如庞老，空为州人惜许丞。
自有名姬调绿绮，可无侍女直青绫。
梦中雪鼓搀天碧，恨不陪君拄瘦藤。

[七言律诗]
相逢处处说干戈，又报天骄走渡河。
乡国不知音问少，友朋无奈别离多。
杨花漠漠迷春思，芳草萋萋感暮歌。
猿鸟亦移深树隠，野人只在旧烟萝。

[七言律诗]
韶光又是二分过，日月如梭可奈何。
对景诗成新意少，持杯量减旧时多。
禁烟修禊偶同日，落絮飞花逐逝波。
祇恐阴晴天不定，明朝有兴亦蹉跎。

[七言绝句]
黄沙连海路无尘，边草长枯不见春。
日暮拂云堆下过，马前逢著射雕人。

[五言律诗]
江城飘泊久，幽径绿寒莎。
叹息青春暮，悲伤白髪多。
苍生端若此，狂寇竟如何。
更起乘桴兴，沧洲万里波。

[七言绝句]
竺乾心法拈花笑，洙泗家风鼓瑟希。
一问已应居第二，更询来处落三机。

[五言律诗]
诗评明水好，笑我尚逶迤。
丹穴三千仞，苍藤千万枝。
谷耕闻好鸟，社饮见庞眉。
他日烦君指，书堂与佛祠。

[七言绝句]
黄尘吹不到禅房，窗纸风翻叶叶凉。
触热行来牵昼梦，孤蓬听雨下潇湘。

[五言律诗]
踏破祖师关，参黄仍吊颜。
龙分一脉水，鹤占半屏山。
塔影浮云外，松阴落照间。
本因闲到此，吟苦不能闲。

[七言绝句]
冲风冲雨走七县，唯有白鸥盟未寒。
坐中更得江南客，开尽南窗借月看。

[七言绝句]
翁与梅花即主宾，月中缟袂对乌巾。
不知卫玠何为者，举世推他作玉人。

[七言绝句]
碧玉纤纤百丈高，仙家曾用酝香醪。
至今绿叶挼成酒，不使刘伶更藉糟。

[五言律诗]
此别不可道，此心当语谁。
春风灞水上，饮马桃花时。
误作好文士，祗应游宦迟。
留书下朝客，我有故山期。

[七言绝句]
天下最强惟理义，英雄颠倒莫能为。
依依一缕人心在，天命于斯自不违。

[五言律诗]
生长城市间，吾其患驱逐。
贼人俄涨天，举家如奔鹿。
入山恐不深，但冀免杀戮。
贼平无所归，独倚青松哭。

[七言绝句]
海山缥缈玉真妃，贪看冰轮不肻归。
楼上三更风露冷，旋围步障换罗衣。

[五言绝句]
帘卷见山近，窗开竹香香。
讼庭公事少，静坐纳微凉。

[七言绝句]
日月推迁事转新，百年同尽草栖尘。
纷纷遮莫相欺得，一首闲诗且送春。

[七言绝句]
一到麻源日又曛，几回欲起却逡巡。
世间岂是无山水，不奈闲人好聒人。

[七言律诗]
陋巷晨炊乐一箪，慕膻逐臭两知难。
自甘香积伊蒲馔，宁叹栏干苜蓿盘。
禅老竹萌资净供，诗人菜把诮园官。
喜参玉版宗风在，何待丛林一击看。

[七言绝句]
山中处处罢芳菲，众绿成阴绕碧溪。
薄暮鸟栖云气恶，满林风雨杜鹃啼。

[七言绝句]
山夫聊作市廛居，漫学壶公计已疏。
收卷向来经济策，案头唯集古方书。

[七言律诗]
莫叹潜鳞久在池，已喧才誉满朝知。
雄辞自可吞云梦，博识应能对仲师。
荣辱早谙真采选，竞谦不校古儒棋。
使还即见金门召，况有中和乐职诗。

[七言绝句]
西风飒飒动蒿莱，江上芦花似雪开。
甚喜茅斋清睡熟，却忧边面有尘来。

[七言绝句]
进步竿头踏断桥，太虚凸处水天凹。
古今吃𨈀知多少，不似阇黎这一交。

[七言绝句]
秋月斜明虚白堂，寒蛩唧唧树苍苍。
江风彻晓不得睡，二十五声秋点长。

[七言绝句]
重来江阁俯沧流，一带西山万古愁。
渔叟不知来客意，径移船过北沙头。

[七言绝句]
西湖山下多奇石，师去今游乳窦峰。
遥想石台登讲罢，野猿归洞鹤归松。

[七言绝句]
补之声价塞江湖，似此村梅笔甚都。
近代残缣零落尽，山灵犹解宝藏无。

[七言绝句]
赪泥墨印几壶醁，将慰穷途阮步兵。
一夜临流对明月，举杯愁听雁来声。

[五言绝句]
三贤堂趣远，四照阁诗传。
高节无人继，孤山只俨然。

[五言律诗]
逐客生还后，臞翁耄及时。
长鸣风雨夜，耐老岁寒枝。
坐阅炎凉改，宁随燥湿移。
只鸡浇斗酒，敢忘故人期。

[七言绝句]
田丰袭许计非良，沮授安民策最长。
己克百安牢按甲，足鞿曹操到分香。

[七言绝句]
秋蘂深红胜菊黄，拒霜却是最宜霜。
仲谋有子来江表，先与乔娘醉晚粧。

[七言绝句]
北归我已办行纒，久约相从却未然。
何处云山堪著子，乱松回首岭南天。

[七言律诗]
天低野旷树蒙蒙，尽入金鹅望眼中。
青嶂月生双雁去，碧溪云绕乱帆通。
平篙落照沈烟墅，结阵寒鸦噪暝丛。
岁月飞腾吾懒矣，昏钟迢递起秋宫。

[七言绝句]
朔风初唤梦魂回，晓枕时闻急雪来。
未有春衣堪换酒，明朝谁办送寒杯。

[七言律诗]
安西都护肯辞难，不怕亡胡起怨端。
节义士知堪作使，神仙人岂恋为官。
寒肩此际如楼耸，眩眼当年似席看。
百丈山中谁筑室，是中非隘亦非胖。

[七言律诗]
三径荒凉独掩门，故人车马过相存。
长安此去无千里，浊酒何妨尽一尊。
共说渊源非曩日，好披肝胆奉明恩。
不辞妄窃仁人号，执手临岐敢赠言。

[五言律诗]
高僧足一丘，门外漫维舟。
车马倦尘境，林泉清晚秋。
石分秦剑利，云伴女坟愁。
回首群鸦暮，飞鸣丈室头。

[七言律诗]
洞庭一夜落清霜，枝上新苞叶底黄。
摘去金沙抟作颗，剖来玉露结成囊。
岭头梅小酸无味，渭北梨粗冷欠香。
合荐甘馨调鼎实，未宜登俎奉君尝。

[七言绝句]
玉钺光华引六虬，天街万烛拥宸游。
端门五夜开黄幄，月在蓬山顶上头。

[七言律诗]
古涧灵苗不易遭，寸根拳石著身牢。
齐如秧稻刺春水，小似神龟负绿毛。
未与幽人供寿考，曾随迁客赋离骚。
阿师垂手入廛去，应许珍奇付我曹。

[七言律诗]
诗人例穷无可佳，借蔬贷粟东西家。
胸中一字不疗馁，奈此满箧皆云霞。
郛郎之贫亦相似，眼高视世如空花。
两翁相值且相煦，薄糁藜羹终胜茶。

[七言绝句]
韩惠开渠止暴秦，营田万顷饱秦人。
何殊般肉供羸兽，兽壮安知不害身。

[七言绝句]
城在东南诚第一，江湖只向坐中窥。
斯堂占胜名天下，况有仁皇御制诗。

[七言律诗]
似薄凝霜不振威，端凌爱日夺光辉。
变成盐浦风沙乱，卷起涛江海上飞。
西望屯云瞻魏阙，正思鸣佩贺端闱。
孤城牢落无来客，坐待山明见翠微。

[五言律诗]
谪居人事慵，幽兴与谁同。
僧到烹秋菌，儿啼索草虫。
扫苔留嫩绿，写叶惜残红。
岁晏琴罇好，篱边有菊丛。

[七言绝句]
赏遍舟丘上画船，旌旗金鼓满晴川。
潮平难𫄴舟人望，一似离杭过越年。

[七言律诗]
年来失职别金銮，身世漂沦鬓发残。
贫藉俸钱犹典郡，老为郎吏是何官。
开樽暂喜愁肠破，堆案仍劳病眼看。
自笑不归田里去，谩将名姓挂朝端。

[七言律诗]
闻道诸郎长似林，临池已遣学山阴。
信传鸿翼兼双砚，物比鹅毛表寸心。
书札总无缘懒病，襟怀堪寄有孤吟。
归装准拟随春色，岁酒须留待细斟。

[七言绝句]
日日妆楼望雁回，雁回郎不寄书来。
谁知别后身宽窄，欲送寒衣未敢裁。

[七言绝句]
腊破春光逼眼来，暄风膏雨杂轻雷。
黑貂已敝京尘里，兴发犹堪贳酒杯。

[七言绝句]
长记中秋踏卧龙，尚余诗兴至今浓。
羡君豪迈如韩子，联句犹容李正封。

[五言律诗]
圣人宥天下，幽钥动圜狴。
六甲迎黄气，三元降紫泥。
笼僮上西鼓，振迅广阳鸡。
歌舞将金帛，汪洋被远黎。

[七言绝句]
寿酒今年胜去年，彩衣膝下月宫仙。
丈人自有长生诀，子午常朝玉帝前。

[七言绝句]
杖藜缘堑复穿桥，谁与高秋共寂寥。
伫立东冈一搔首，冷云衰草暮迢迢。

[七言律诗]
江南啼血送残春，漂泊风沙万里身。
汉末固应多死士，周余乃止一遗民。
乍看须少疑非我，只要心存尚是人。
坐拥牢愁书眼倦，土床伸脚任吾真。

[五言律诗]
野饭聊娱老，登盘春物佳。
芼羮横荻笋，煮饼荐槐芽。
鱼尾初垂剑，台苗未着花。
谁言庾郎瘦，蔬腹渐禁茶。

[五言律诗]
飘泊嗟何往，归来恨莫从。
师犹作秦语，我已效吴侬。
水浅长河浪，山低太华峰。
几时携手去，南北本同宗。

[五言律诗]
东园久不到，落叶曲池平。
摇落遽如许，岁时真可惊。
衡茅望故里，渔钓寄余生。
放逐逢艰岁，藜羹未敢轻。

[五言律诗]
沴气清金虎，兵威壮铁冠。
扬旌川色暗，吹角水风寒。
人对辎𫐌醉，花垂睥睨残。
羡归丞相阁，空望旧门栏。

[七言律诗]
壮气南山若可排，今为野马与尘埃。
清谈落笔一万字，白眼举觞三百杯。
周鼎不酬康瓠价，豫章元是栋梁材。
眷然挥涕方城路，冠盖当年向此来。

[七言律诗]
旋作东陂已水声，才经急雨恰新晴。
提壶醒眼看人醉，布谷催农不自耕。
一似老夫堪笑死，万方口业拙谋生。
嘲红侮绿成何事，自古诗人没十成。

[七言律诗]
今夕清寒转不禁，小窗积雪气萧森。
林迎新岁花争出，山背残阳影半寻。
寸步故人犹隔面，回阳孤馆想来音。
日期笑语欢相慰，心亦须君续断琴。

[七言律诗]
飓风超海撼官城，吹断银河彻晓倾。
瓦阵飞翻千鹄起，屐声旁午万蛙鸣。
骈肩重足人如醉，涌溜奔云气未平。
谁与笺天如帝律，毒龙斥去锁东瀛。

[七言绝句]
道存愈远却弥亲，去住情忘尚隔津。
直下是家归甚处，大千全现本来人。

[七言绝句]
野木扶疎重复重，塘蒲涵水绿茸茸。
琴书尤古得为乐，休问前山有戴颙。

[七言绝句]
乌林侥幸数帆风，便傍吴船向蜀中。
刘葛关张无寸土，肯容公瑾擅江东。

[五言律诗]
人非莫举扬，万事且包荒。
殿上便犹掩，车中吐不妨。
在他诚所短，于己有何长。
须是常规检，回头自忖量。

[五言律诗]
秀色惊老眼，见此千丈松。
门如翟廷尉，人愧王沂公。
骊珠损佳惠，衰迟岂宜蒙。
三复不能已，一室生清风。

[七言绝句]
凤林关里水东流，白草黄榆六十秋。
边将皆承主恩泽，无人解道取凉州。

[五言律诗]
清明三十里，疏凿高下通。
西南引潏水，北入太极宫。
居民昔为利，旧迹今可穷。
时见断石甃，龙盘戏云风。

[五言律诗]
屣步寻芳草，忘忧自结丛。
黄英开养性，绿叶正依笼。
色湛仙人露，香传少女风。
还依北堂下，曹植动文雄。

[五言律诗]
故人边上去，春到未还家。
奔走因王事，艰难感岁华。
诗坛推俊逸，醉帽想欹斜。
莫怪书题少，新年眼更花。

[七言律诗]
少日清孤效乐天，谏书未落世间传。
曾圆八节滩头梦，重了三生石上缘。
雪竹霜林便老境，蒲团禅板付臞仙。
诗篇把玩真聊尔，古井无波敢自贤。

[五言律诗]
天上张公子，殷勤忽枉书。
几年怜潦倒，今日遂吹嘘。
贡喜惭何暮，冯招恐不虚。
吾生真有命，造物合何如。

[七言绝句]
上到春山顶𩕳头，更携烟雨入吾州。
梅花便作乡人看，飞落酒杯相劝酬。

[七言绝句]
四朝冠盖三更变，万国兵戈百战场。
屈指乡闾数耆旧，几人能似鲁灵光。

[五言律诗]
我怜钟氏子，冒雨为求文。
暂以经兹迈，与之书所闻。
野鸥窥笔砚，舟子采蒿芹。
况有新炊饭，箪浆可送君。

[七言律诗]
冯夷翦水暗中央，映带同云浅与黄。
旋积层寒消宿瘴，平铺一白洗时妆。
行仙休羡王恭兴，僵叟应关洛令肠。
不觉喜吟丰岁瑞，方知知是为民忙。

[七言绝句]
莫放龙山旧醉豪，西风辇路暗蓬蒿。
目穷千里应惆怅，頼得螺峰不甚高。

[七言绝句]
玄云直下素光开，雨到前山只恐回。
霹雳一声风一阵，为侬催上半天来。

[七言律诗]
龟堞春游径路赊，青青踏去冒烟华。
翠停舴艋客寻寺，红缷羃䍠人上车。
亭落五重沽卓酒，钗行十二步潘花。
乘欢醉尽高阳侣，倒载归来不认家。

[七言律诗]
新种修篁翠叶稠，凛然清节坐惊秋。
官曹咸类崔斯立，风味仍同王子猷。
暂却鹭鹓仍退食，鸾凰此日小迟留。
吟哦自是公家事，我亦身闲愧食浮。

[五言律诗]
深巷山桃树，无人亦自芳。
青苔何限地，红蕚可怜香。
俗眼轻幽僻，阴天逼艶阳。
殷勤谋一醉，容易送春光。

[七言绝句]
幽刹寻春傍翠微，幡竿残日迥依依。
西湖两岸千株柳，何似先教画取归。

[七言绝句]
今朝放缆好天色，过午忽作打头风。
却望江州才十里，我船且系芦花中。

[七言绝句]
雨脚连云苦未收，晓惊池面日光流。
田家甑里封蛛网，即渐歌谣麦有秋。

[七言绝句]
家贫不与身添业，病久宁非天儆予。
扫尽世间闲忿欲，小园烟雨种春蔬。

[五言律诗]
新开寒露丛，远比水间红。
艳色宁相妬，嘉名偶自同。
采江官渡晚，搴木古祠空。
愿得勤来看，无令便逐风。

[七言绝句]
红尘半世仅绯衫，白首官曹两换衔。
羞见淮乡隠君子，紫芝黄独老嵌岩。

[七言律诗]
此夜重城凤脑寒，放游车马接通阛。
汉祠歌罢天坛冷，钧奏声沈帝所闲。
红蜡枉残春色里，青楼空占月明间。
仙壶定有寻芳处，公子雕鞍两两还。

[七言绝句]
排闼端令天地开，万花从此四时催。
政如匠石椎轮后，始有光华大辂来。

[七言律诗]
闻说家书赋鹡鸰，归欤难弟见难兄。
接联本作二年调，解印俄成千里行。
故国一犁春雨足，长江三板暮潮平。
烂柯况是神仙宅，招隠诗成好寄声。

[七言律诗]
欹倾老屋寄江滨，曾见官居四过春。
两屐崎岖那惮远，一尊仓卒不言贫。
旧游到此俱尘迹，异县惟君是故人。
偪仄老怀无与语，更炊香稻住逡巡。

[七言律诗]
雪谷孤松自郁然，纷纷朝菌但堪怜。
坐更拂石芥城劫，时说开皇龙汉年。
淡煮藜羮天送供，闲拖藤杖地行仙。
共看王室中兴后，更约长安一醉眠。

[五言律诗]
诗律中年悟，嫌工更恐肥。
独行无与语，每出又空归。
姜枣频煎药，袍衫屡换衣。
病身自无頼，犹忍泄天机。

[七言律诗]
难求珍箑过炎天，远就金貂乞月圆。
直在引风欹角枕，且图遮日上渔船。
但令织取无花簟，不用挑为饮露蝉。
莫道如今时较晚，也应留得到明年。

[七言绝句]
行尽孤山碧四围，春光和暖恰相宜。
微风披拂香来去，正是群芳烂熳时。

[七言律诗]
饱观明月双溪水，徧倚清风八咏楼。
但见遗踪留婺女，安知故宅在升州。
文章至好虽堪羡，节行全亏亦可羞。
看得齐梁相禅际，只宜称隠不称侯。

[五言律诗]
逢迎欣晤语，喜气破严凝。
汩没叹尘吏，安闲输野僧。
宦情元自薄，俗眼莫相憎。
松竹开三径，他时我亦能。

[五言律诗]
四序若转毂，万物变秋风。
萧骚簷边月，赫赤江上枫。
寒鸱坐晴屋，阴虫凄暮丛。
灵鳯杳何许，寂寂朝阳桐。

[五言绝句]
貂蝉公独步，鸳鹭我同群。
插羽先飞酒，交锋便著文。

[五言绝句]
莲花水底红，荷叶岸边风。
五月蝉鸣后，君应爱此中。

[七言绝句]
生来洁白本无瑕，翦雪裁冰擅一家。
堪叹俗流刚点涴，故将水墨写梅花。

[七言律诗]
把酒问梅开也未，巡簷搜见两三枝。
祇缘今岁寒差甚，故比常年花较迟。
折向纷华筵畔看，输他冷淡水边时。
含香嚼蘂清无奈，散入肝脾尽是诗。

[七言律诗]
当世雄图不可怀，退居蒿艾自沉埋。
门无来足荆生道，病不能锄草上阶。
自是直方违世易，况将疏懒合人乖。
无由与子同樵种，回首平林浪可柴。

[七言绝句]
旧病诗狂与酒狂，新来泉石又膏肓。
不医则是医还是，更问无方定有方。

[五言绝句]
衰病苦奔走，未尝追旧游。
何言问憔悴，此日驻方舟。

[七言绝句]
书生独占世间痴，过计私忧无已时。
知尽古今成底事，空将血泪向人垂。

[七言绝句]
圣主词章尽典谟，宫嫔一一究诗书。
如今转觉西京陋，只说班家有婕妤。

[七言律诗]
一叶扁舟一席风，梦回已听景阳钟。
夺袍有意趋文阵，鼓箧无言拙笔锋。
好把犂锄傍东郭，难陪衿佩集西雝。
只缘未富三冬学，饮墨何须见愠容。

[七言绝句]
楼畔花枝拂槛红，露天香动满帘风。
谁知野寺遗钿处，尽在相如春思中。

[七言律诗]
蔼蔼层阴送雪来，乱山深处白皑皑。
积岩错认蓝田玉，著树全疑庾岭梅。
光射九霄来夜月，冷凝千嶂蛰春雷。
武夷路近须晴霁，为卷风云一饷开。

[五言律诗]
曾子住南国，端居无所思。
逃禅不用酒，投笔谩成诗。
敏捷忘千虑，纵横又一奇。
子中有住处，莫待折肱医。

[七言律诗]
驿道芬菲春气柔，征蹄去去不容留。
俯辞南国抠衣佩，直向端门拜冕旒。
璧沼从知新训导，石渠旋复细刊雠。
泽民致主渊源学，那或浮沉逐辈流。

[五言律诗]
登临平楚外，徙倚夕阳间。
归鸟乱飞叶，暮云凝远山。
行知筋力倦，愁欲鬓毛斑。
坐久成搔首，疏慵好强颜。

[七言律诗]
无复西郊访绮罗，任教佳景去如梭。
残杯冷炙何曾梦，乱絮飞花积渐多。
举世尽从忙里过，几人能共醉时歌。
不辞作意营春事，急雨狂风可奈何。

[七言律诗]
左右图书一小轩，闭门谢客蔡深源。
别来三岁喜无恙，老去百怀谁与言。
神鱼不肯贪香铒，天马难令驾短辕。
苦忆当年常款曲，茆簷软语负朝暄。

[七言绝句]
不惜浑仑次第佥，把将来语太无厌。
而今一片落谁手，管取甜时彻蒂甜。

[七言律诗]
突兀琼楼照武林，淋漓黄榜快群心。
成功共说平淮度，经世谁如钓海任。
后乐园应看最好，娄丰年又数从今。
太平君子方宵旰，想读豳风到凌阴。

[七言律诗]
戚戚逢人问所之，东流相送向京畿。
自甘逐客纫兰佩，不料平民著战衣。
树带荒村春冷落，江澄霁色雾霏微。
时危道丧无才术，空手徘徊不忍归。

[七言绝句]
病起正当秋阁迥，酒醒迎对夜涛寒。
炉中药熟分僧饭，枕上琴闲借客弹。

[五言律诗]
天子中年后，名家信有初。
身罹钩党祸，学稿启蒙书。
木直宜先伐，兰芳竟自锄。
首阳千驷马，后世定何如。

[七言绝句]
磊落堆盘亦快哉，无人能寄一枝来。
平生不识凉州酒，汉水遥怜似泼醅。

[七言律诗]
点检春光向几多，埋头官事暗中过。
萧萧鬓影霜先入，匝匝襟尘镜未磨。
盟会谁令寒晋楚，篇词自幸识阴何。
休文多病风流甚，红药尊前独醉歌。

[五言律诗]
新晴散佳丽，列阜气尤豪。
腻草翻风沃，芳林映日高。
𣨼情𬪩似酒，溢目涌如涛。
众史应难画，吟将入彩毫。

[七言律诗]
河阳桃李未成阴，已觉栽培用意深。
病起暂同中酒味，诗来还有惜花心。
养全浩气虹千丈，瘦减清标玉一寻。
春待吾侪共行乐，莫言无暇倦登临。

[七言绝句]
疾恶情深碍目沙，果闻仙秩以功加。
连年馘毒才三尺，何似豚蹄祝满车。

[七言绝句]
喜看回仗自青城，十里东风五色云。
露布西来天一笑，舆图新复广安军。

[七言律诗]
新春忽忽到庭除，短褐经寒病却苏。
漫以诗书教儿子，嬾将薪水倩童奴。
天涯每觉人情薄，眼界何知风景殊。
万里相逢君莫叹，好山无数簇城隅。

[七言绝句]
岩头风急树欹斜，溪畔渔樵十数家。
老尽往来名利客，年年秋水映芦花。

[五言律诗]
未得桥开锁，去船难自由。
渚禽飞入竹，山叶下随流。
忽见秋风喜，还成早岁愁。
卧闻舟子说，明日到衢州。

[五言律诗]
腊尽无多日，吾生有几年。
老于人事懒，贫觉世情偏。
独枕江湖梦，闭门风雪天。
三杯动诗兴，得句落梅边。

[七言律诗]
解手亭皋才几月，春风已复动林塘。
稍迁右史公何泰，初阅除书国为狂。
日出想惊儒发冢，风行应罢女争桑。
东坡手种千株柳，闻说邦人比召棠。

[七言律诗]
昔日戏言身后意，今朝皆到眼前来。
衣裳已施行看尽，针线犹存未忍开。
尚想旧情怜婢仆，也曾因梦送钱财。
诚知此恨人人有，贫贱夫妻百事哀。

[七言绝句]
春草秋风老此身，一瓢长醉任家贫。
醒来还爱浮萍草，漂寄官河不属人。

[五言律诗]
尝闻学苦空，世事应废阁。
颇疑休己辈，顾以诗流落。
尔今定何业，更慕扬州鹤。
愿长岁寒柯，勿矜春濯濯。

[五言律诗]
里仁巾几寂，遗懿满瞻听。
济美珪璋质，流芳琬琰铭。
纸灰霏似雪，巷泣洒将冰。
念念存伽释，超超拔九冥。

[五言律诗]
十年前此地，书剑记曾来。
士说红鹰瓜，农夸白芋魁。
溪浑鱼放子，林动雉惊媒。
评品全人少，山坡独有梅。

[七言绝句]
乌飞兔走昼还夜，腊尽春回年复年。
无尽无穷穷尽处，东村王老夜烧钱。

[五言律诗]
见说湘江切，长愁有去时。
江湖秋涉远，雷雨夜眠迟。
旧业多归兴，空山尽老期。
天寒一瓢酒，落日醉留谁。

[七言绝句]
池光阑槛倚斜晖，把酒看花醉不归。
但许鸳鸯相对浴，休惊翡翠一双飞。

[五言律诗]
征行过孤垒，寂寞已千年。
马病霜菅瘦，狐鸣古冢穿。
烟尘身欲老，金石志方坚。
零落英雄尽，何人共著鞭。

[七言律诗]
山林曾是自由身，岂合区区入世尘。
萧散未能忘故态，优游聊喜及时春。
闲中浊酒偏亲我，风外飞花欲趁人。
多谢鸣鸠催对雨，坐惭无术粒斯民。

[七言律诗]
两山对立著君三，山意无穷勿浪参。
静底规摹随处有，忙时事业个中涵。
移文肯为轻离北，采菊何尝索见南。
会取孔门仁者意，等闲风月不虚谈。

[五言律诗]
陆羽烹茶处，为堂备宴娱。
冈形来自蜀，山色去连吴。
毫发开明镜，阴晴改画图。
翰林能忆否，此景大梁无。

[七言绝句]
常瞻南极画图中，寿相偏宜九节筇。
珍重阿戎来寄我，惭无林下老仙风。

[七言绝句]
皎如玉雪不容缁，乞我寒香苦索诗。
输与西湖闲处士，解吟篱落忽横枝。

[七言律诗]
疏屡循墙诏屡催，绣衣安得更徘徊。
直从象窟埋轮去，曾向龙墀折槛来。
度岭尊尧心未已，登台叫舜首频回。
遥知行橐无南物，驿使归时且寄梅。

[七言绝句]
小小茅茨野老家，不随桃李竞春华。
欲知格韵真孤绝，秃尽千林始一花。

[七言律诗]
才难叹息古犹今，使节双持委寄深。
真主厉精思吏治，累朝忠孝结人心。
激扬正頼扶风宪，钦恤惟存布德音。
吏称民安两无事，不妨丹扆献规箴。

[七言绝句]
东园三日雨兼风，桃李飘零扫地空。
惟有山茶偏耐久，绿丛又放数枝红。

[五言律诗]
暮色眩红碧，登临聊倚栏。
日终犹返照，坐稳可深观。
梦幻诸缘寂，圆明一颗寒。
洞然无向背，莫作转头看。

[七言绝句]
稽山岩壑深复高，思之谁妙丹青毫。
霜缣若得一千幅，伻图何必乘兰舠。

[五言绝句]
此地不烧屯，何由壁自赤。
意因丹炉烟，焰此千寻石。

[七言律诗]
举杯邀月且留残，覆雨翻云意未阑。
自是阴晴难准拟，莫将怀抱逐悲欢。
灯前白发惊秋半，镜里清光有岁寒。
玉斧祇应修未就，素娥宁许等闲看。

[五言律诗]
异县经年客，灵岩一夕留。
凉风吹薄暮，明月照中秋。
阅世身将老，寻山兴未休。
还驱羸马去，访古大江头。

[七言律诗]
焦原沸泽火云红，忽变煤炲漆暮空。
定谪毒龙移旧穴，并驱奇鬼助狂风。
落泥朱实争残果，劈瓦青株惜半桐。
审雨堂中知是梦，未须豪横诧衰翁。

[七言律诗]
郡务装怀日晷催，东园未睹一枝梅。
从容后赏输先见，汩没尘劳恨阻陪。
待雪最宜寒艳坼，迎春会有暗香来。
怅然归棹匆匆去，徒使临风忆共杯。

[七言绝句]
一月山行意未厌，晚晴仍对雨纤纤。
回思浪涌涛翻际，宁有于今安且恬。

[五言绝句]
梦笔异文通，诗篇总自工。
长哦三伏里，句句是清风。

[七言律诗]
道人家在海之南，来访庐山老万庵。
露柱灯笼同请举，僧堂佛殿总和南。
山河大地自群动，蠢动含灵共一龛。
虀瓮里鱼淹未死，此香炷向活瞿昙。

[七言律诗]
渺渺长江下估船，亭亭孤塔隠苍烟。
不堪异县萧条地，更遇初寒惨澹天。
巾褐已成归有约，箪瓢未足去无缘。
包羞强索侏儒米，豪举何人记少年。

[五言律诗]
人物曾几何，岁月良不待。
秋深动金石，夜久生竽籁。
凉知神观回，静胜语嘿对。
悠悠苔竹轩，语短莫能载。

[五言律诗]
执手离亭暮，言归思不禁。
故乡千里外，为客十年心。
帆影寒江静，猿啼雪峤深。
饶阳泉石在，讲退自堪吟。

[七言绝句]
十分生聚九流亡，鬼面鸦形仰太仓。
指望淮南大麦熟，夫妻子女得归乡。

[七言绝句]
默讷虚明履趣深，蟾蜍推月照天心。
松风未作寒林静，一弄无弦琴上音。

[七言绝句]
世界人心黑如墨，君持此墨将安适。
欲磨君墨上笺天，天公愦愦无皂白。

[七言绝句]
日未沈西月色东，一山秋叶染霜红。
鲜明恰胜春花好，不似春花耐得风。

[七言绝句]
三尺荒坟百尺山，生身慈爱在其间。
此情至死不能尽，日暮徘徊又且还。

[七言绝句]
勋业无成照水羞，黄尘入眼见山愁。
烟中漠漠江南岸，更与家人一少留。

[五言绝句]
遮莫冬冬动，须倾满满杯。
金吾如借问，但道玉山颓。

[七言绝句]
远山淡淡水茫茫，知是江湖何处乡。
娘子提携青裹布，始知风土近鄱阳。

[七言律诗]
浄名良久文殊叹，此是如来不二门。
要识结瘖非是默，应知分别亦无言。
一弦曾得嵇生愧，三复能令孔子尊。
正复立谈封万户，时清何害口澜翻。

[七言绝句]
雁翅横连杜若洲，碧阑干影在中流。
蓬莱日日游人到，谁道仙风解引舟。

[五言律诗]
江湖新识面，恰似旧相知。
腹贮三余学，才工十咏诗。
声名苏太史，家世郑当时。
客路携琴去，终须遇子期。

[七言律诗]
几年调弄七条丝，元化分功十指知。
泉迸幽音离石底，松含细韵在霜枝。
窗中顾兔初圆夜，竹上寒蝉尽散时。
唯有此时心更静，声声可作后人师。

[五言绝句]
岩僧殊好事，绝顶庙龙君。
勿笑一泓水，能生六合云。

[五言律诗]
卿家送爱子，愁见灞头春。
草羡青袍色，花随黄绶新。
县西函谷路，城北大阳津。
日暮征鞍去，东郊一片尘。

[七言律诗]
红轮荏苒向西颓，笋乘鸱蹲手拄腮。
摇兀形神生睡思，按行水石得诗媒。
山光走向簷前拱，溪响飞从闼畔来。
遥见青山如雪白，心知个是数枝梅。

[七言绝句]
映雪工夫久已无，引锥自刺一何愚。
青灯一盏书狼藉，画作金陵瞌睡图。

[五言绝句]
塞翁马论谷，山房谷名竹。
千驷后无闻，一竿清亦足。

[七言绝句]
马革盛尸每恨迟，西山饿踣更何辞。
姓名不到中兴历，付与皇天后土知。

[七言律诗]
驾轺老子久婆娑，坐听笙歌拥绮罗。
十里西凉忆如意，百年南国比流梭。
吞声有恨哀蒲柳，纪节无人废蓼莪。
寂寞丹心耿梅月，挑灯频问夜如何。

[七言绝句]
旧雨留烟饰短垣，浅沙催水撼衡门。
旗帘动眼新迎客，𫁂䅉关心故弄孙。

[七言绝句]
隽游分破北窗眠，笑撚吟髭看控弦。
久袖飞驰银管手，为渠涂改角弓篇。

[五言律诗]
根头余寸草，结作数层红。
预卜门庭喜，非关造化功。
开时常入夜，落后不因风。
误被灯蛾扑，从知色是空。

[七言律诗]
长剑高歌换素衣，君恩未报不言归。
旧精鸟篆谙书体，新授龙韬识战机。
万里往来征马瘦，十年离别故人稀。
生平志气何人见，空上西楼望落晖。

[五言律诗]
无成归未得，不是不谋归。
垂老登云路，犹胜守钓矶。
大荒身去数，穷海信来稀。
孤立皆难进，非关命独违。

[七言绝句]
秋满南山菊满篱，卷帘相对坐多时。
琴中自得无弦趣，蝶与西风总不知。

[七言绝句]
左手持螯快引杯，诵诗屑屑吐琼瑰。
清游晚上僊林阁，平揖森簷玉万堆。

[七言绝句]
北山何意阻清游，似为江山挽得留。
客未言归君好事，此盟端肯再寻不。

[七言绝句]
栖迟郑国一癯仙，不被人知四十年。
谷口躬耕时未久，京师何事忽争传。

[七言律诗]
黠虏狂谋犯泗滨，胁从太半是吾人。
且将戈戟殱蛇豕，会把衣裳易介鳞。
河洛至今思帝德，云龙行见会王春。
汉官仪物都如旧，混一车书万国宾。

[七言律诗]
颠毛垂雪堕清贫，卧久风林梦转身。
一境妙明还就父，六门虚应却来人。
凉秋月兔流魂莹，湛水云龙蜕骨陈。
家法儿孙须力振，此行未可腐宾宾。

[七言律诗]
楼上华筵日日开，眼前人事祗堪哀。
征车自入红尘去，远水长穿绿树来。
云雨暗更歌舞伴，山川不尽别离杯。
无由并写春风恨，欲下郧城首重回。

[七言绝句]
瘙痒挠肤无春冬，为害略与恶疾同。
只有疮痂不相负，夜阑长满寝衣中。

[五言绝句]
玉佩响琼楼，天风五月秋。
人间正炎热，犹轸圣情忧。

[五言律诗]
淼淼沅江路，犹迟皂盖临。
但疑三甲起，那识二毛侵。
北海樽罍在，南园草木深。
水亭风月夜，八咏想遗音。

[五言律诗]
一讲更无事，翛然自不群。
闲情江上月，孤迹槛前云。
径冷秋苔合，杉寒宿鸟分。
涛声旦暮近，应向出禅闻。

[七言律诗]
万绿交阴别有天，舣舟重到尚依然。
回头白发三千丈，倒指青编二十年。
赏咏未论台阁旧，维持今见子孙贤。
何当□□披陈迹，再把重衾托醉眠。

[七言律诗]
大隗山前苦露深，佛狸江上剑成林。
当时不作一身计，圣主自明方寸心。
勇去峥嵘都是胆，归来静密不闻音。
平生羞预外庭事，此段当镌墓石阴。

[七言律诗]
客子长安尘满裘，道人门馆自深幽。
东风拂地千条柳，春水平池数点鸥。
俯首一官真底事，倒囊三百更何求。
读书挟策君知否，失性还同博塞游。

[五言律诗]
钓艇横溪水，渔罾搭槿篱。
年丰翁自乐，酒熟客先知。
凉吹生苹叶，斜阳恋竹枝。
苦吟浑未就，倚柂立移时。

[五言律诗]
秣马践古辙，经术导先路。
士要人品高，与俗殊好恶。
忮心虿尾毒，褊心螳臂怒。
唾面令自干，吾今乃非故。

[五言绝句]
昔为瑶池侣，飞舞集蓬莱。
今作江汉别，风雪一徘徊。

[五言律诗]
苦县家风在，茅山道录传。
聊听骢马使，却就紫阳仙。
江海生岐路，云霞入洞天。
莫令千岁鹤，飞到草堂前。

[七言绝句]
蒲团坐阅岁如梭，不管门前雀可罗。
投赠纻衣才薄物，道人微笑已嫌多。

[七言绝句]
早潮才过晚潮来，一一轩窗照水开。
鉴面无尘风不动，分明倒影见楼台。

[七言绝句]
新剃阇梨顶尚青，满村看说法华经。
安知世有弥天释，万衲如云座下听。

[七言绝句]
铁鎗战死后梁时，消得金人为葺祠。
近岁江头几符节，过来须也读残碑。

[七言绝句]
庵枕青溪四面山，炉烟未断日初残。
高僧丈室修然静，案上楞严久不看。

[五言律诗]
闻君经乱后，居处畏山颠。
家在聚如客，粮余食带烟。
戍鸦分落日，烧草共残年。
因忆先丘垅，于今是极边。

[七言绝句]
秋来多病友朋疏，隠几无心一味愚。
寄语南州高士道，不知还忆故人无。

[五言律诗]
自古多征战，由来尚甲兵。
长驱千里去，一举两番平。
按劒从沙漠，歌谣满帝京。
寄言天下将，须立武功名。

[五言律诗]
三任来得禄，兹行亦是缘。
地宜惟有鹤，清职但看船。
浙水通清海，吴门隔远烟。
别离春欲半，草色正芊芊。

[五言律诗]
卧病江东久，饥驱强作官。
年丰双雪鬓，心事一蒲团。
帘影垂昼寂，竹阴生夏寒。
无人知老子，于此有余欢。

[七言绝句]
隋家古寺郡西南，寺废残僧只二三。
藜藿满庭尘暗佛，时闻铙鼓赛春蚕。

[五言律诗]
春风向杨柳，能事尽风流。
有意疑张绪，无情见莫愁。
依然金谷在，宁免武昌偷。
前路难回首，何须苦映楼。

[七言律诗]
水轩幽会六人同，夜色苍茫蜡炬红。
淅淅好风天似水，纷纷高论气如虹。
罚筹猬起觞无算，醉骨山颓榼屡空。
却坐胡床看月上，对人楼殿有无中。

[五言律诗]
细草岸西东，酒旗摇水风。
楼台在花杪，鸥鹭下烟中。
翠幄晴相接，芳洲夜暂空。
何人赏秋景，兴与此时同。

[七言绝句]
诗翁作意与春期，寒食翁来春合知。
不是春工浑忘却，好题诗是雨游时。

[五言律诗]
秉志不可卷，须知我匪席。
浪造山林中，独卧盘陀石。
辩士来劝余，速令受金璧。
凿墙植蓬蒿，若此非有益。

[七言绝句]
并州昔用千金贾，流落人间岁月多。
背有龙文空自宝，世无麟血倩谁磨。

[七言律诗]
日影元中合自然，奔雷走电入中原。
长驱赤马居东殿，大启朱门泛碧泉。
怒拔昆吾歌圣化，喜陪孤月贺新年。
方知此是生生物，得在仁人始受传。

[七言律诗]
聊能半日止游缰，拂拂尘裾未涤黄。
山揜谿光龙脊断，谷传天籁虎风凉。
乱云过眼不妨好，细径入村何限长。
独酌苦吟清意在，可怜禽鸟亦相忘。

[七言绝句]
日日湖边踏浅沙，西湖久住已成家。
刘郎去后空肠断，忆著玄都观里花。

[七言绝句]
龙梭织处人难见，地轴舒来尺莫量。
定是水仙工性巧，逐时裁去补沧浪。

[七言绝句]
欲赏寒梅先有期，却嗟人事又差池。
西山雪后东风急，应是寒梅烂漫时。

[七言绝句]
王嘉冤死有由缘，峻节忠言照史篇。
最是一条堪恨处，临刑犹道孔光贤。

[五言律诗]
病起辞吟社，出京无旧房。
关中行半月，诗外祇空囊。
白道沿嵩直，青芜夹渭长。
胜游多杜曲，风景似吾乡。

[七言律诗]
第一真岩岂浪名，高明洞达窈而深。
冠天下神仙胜境，副我生山水知音。
崖激湍流腾雪玉，灯摇石莹灿星金。
少焉月出东山上，何必蓬莱海上寻。

[七言绝句]
春融四泽形如介，著我茅亭跨此间。
纵使戴星朝玉阙，终输乘月看金澜。

[七言绝句]
服像中情将有得，江湖底事勿相忘。
橘洲白鸟秋成伍，渔火莼羹蓬底香。

[七言律诗]
两串春团敌夜光，名题天柱印维扬。
偷嫌曼倩桃无味，捣觉嫦娥药不香。
惜恐被分缘利市，尽应难觅为供堂。
麤官寄与真抛却，赖有诗情合得尝。

[七言绝句]
秀色真香先自清，更将轻雨出芳明。
萧萧打叶虽堪听，争似时时泻水声。

[七言绝句]
湖上吟翁道味长，孤坟今已草成荒。
姓名犹寄梅花上，一度开时一度香。

[五言律诗]
何者为君子，君子固可修。
是知君子途，使人从之游。
与义不与利，记恩不记雠。
扬善不扬恶，主喜不主忧。

[七言绝句]
莫笑区区老汉阴，桔橰省力却劳心。
瓮头别有天机在，春雨半畦新绿深。

[五言绝句]
元来无缝罅，触著便光辉。
既是千金宝，何须弹雀儿。

[七言律诗]
谁问春泥没履牙，萝门窈窕绿差斜。
幽芳松菊渊明径，深秀溪山摩诘家。
默照佛灯寒不掉，对缘心鉴浄无瑕。
仍闻懒甚融居士，庭鸟几番狼藉华。

[五言律诗]
晚景增年惯，官身作客谙。
大都缘偶熟，岂是性能堪。
昔者开三径，他时老一龛。
越溪亲种竹，芸绿想毵毵。

[七言律诗]
前年都尉没边城，帐下何人领旧兵。
徼外瘴烟沉鼓角，山前秋日照铭旌。
笙歌却返乌衣巷，部曲皆还细柳营。
今日园林过寒食，马蹄犹拟入门行。

[七言绝句]
凛凛清风上拂天，直持霜操透心坚。
最怜一种身难屈，咽雪餐毡十九年。

[七言绝句]
蔂梩而掩古无讥，何必封崇揭祸机。
到得珠襦金椀出，始知臝葬不为非。

[五言律诗]
昔人来隐遯，兹山始得名。
岩扃锁积翠，石罅流余清。
花石今何在，菁茅久已生。
为言唐贺老，千载有殊情。

[七言绝句]
一命如何解济人，细看存字最精神。
莫专纸上求明爱，胸次浑涵不尽春。

[七言律诗]
日铸珍芽开小缶，银波煮酒湛华觞。
槐阴渐长帘栊暗，梅子初尝齿颊香。
户户祈蚕喧鼓笛，村村乘雨筑陂塘。
年光何预衰翁事，伴蝶随莺也解狂。

[七言律诗]
相去无多五日间，两家牛酒贺生贤。
二阳引类临爻长，三寿为朋泰茹连。
析木旁瞻星两两，大椿遥祝岁千千。
相期协力亨屯难，未听丝丝鬓发宣。

[七言律诗]
溪山之兴无时尽，兴尽名亭意可知。
出岫孤云含细雨，投林宿鸟爱深枝。
风流已是千年事，公案今成七字诗。
短棹悠然随所适，人生出处要如斯。

[七言绝句]
郡楼初见一奇峰，深恐烟霞无路通。
神母遥遥将九子，总将山色到舟中。

[七言律诗]
谁将嘉号标奇观，山鸟山花第一重。
天阙常时瞻北极，县图此处数西峰。
景云百战犹遗址，当日诸公几瘦筇。
定有英灵来访旧，夜闻嘶马晓无踪。

[七言律诗]
社瓮壶浆接四邻，肩舆拄杖试红尘。
惯眠林下三竿日，来看城中万井春。
世上升沉无限事，樽前强健不资身。
经过已足知公政，长见车中有老人。

[七言绝句]
汞铅不在身中取，龙虎当于意外求。
会得这些真造化，何愁不晓炼丹头。

[五言律诗]
浩荡乾坤晓，凄凉客路穷。
小舟轻劈浪，宿雾密糊空。
累重苦无饭，时危甘转蓬。
但闻淮上贼，不敢视江东。

[七言绝句]
鲁女悲嗟起夜深，当年枉却泪沾襟。
如今已免邻人笑，老大知无欲嫁心。

[五言律诗]
得君四律诗，何啻百木难。
我老非田光，何以酬燕丹。
俯挹流泉漱，仰把青天看。
绛阙遥相期，莫待琼花残。

[七言绝句]
静悄悄处跳得出，閙浩浩处可横身。
閙浩浩处挨得行，静悄悄处堪驻足。

[七言律诗]
黄合调元鬓未霜，祇应书考似汾阳。
恳辞阊阖沙堤路，暂乐蓬莱燕寝香。
茂烈未饶周叔虎，英词宁谢汉班扬。
会看绣衮重催起，快卷三江入寿觞。

[七言绝句]
疎花早不奈香何，三叠琼葩底用多。
最是动人情意处，黄梅已老未逢荷。

[七言绝句]
几回梦到白云颠，欲往难禁懒病牵。
何日相依倾倒夜，月寒千嶂一声猿。

[七言绝句]
朝夕云山满县郛，削成犀笋几千株。
游人借笔抄诗板，远客投书乞画图。

[七言绝句]
浪迹人间状似颠，草书壁上笔如椽。
吾评二士皆奇怪，未是真僊亦鬼仙。

[五言律诗]
头陀全盛时，宫殿梯空级。
城中望金碧，云外僧𧥄𧥄。
人亡经禅尽，屋破龙象泣。
惟有简栖碑，文字岿然立。

[五言律诗]
矫矫临清泚，蒙蒙认翠微。
绨春生客袖，铁冷上戎衣。
柳眼惊何老，梅花觉半肥。
新来有公事，白战破重围。

[七言律诗]
才放庚申一日晴，天明一日雨如倾。
乌云覆地阴阴合，白浪侵田滟滟平。
屋漏未干连础润，桥低欲压碍舟行。
桔橰不是闲家具，会听溪边鹅鹳鸣。

[七言绝句]
月照秋尘三丈飞，破囊携药下黄池。
僊家不数人间事，瀑布桥边忆看棋。

[七言律诗]
自怜双鬓已星星，书剑无成老此生。
愿识荆州轻万户，要令和璧重连城。
敲推风月诗随兴，模写江山笔代耕。
闻道珠玑囊拍塞，愿分颗粒振声名。

[七言绝句]
汉口风光恼杀人，绿杨无数绕江津。
草堂日日来新燕，钓艇时时得锦鳞。

[七言绝句]
山南未作小徘徊，坐想奔流万壑雷。
三峡桥边风雨样，先将此谶入诗来。

[五言律诗]
三舅报无常，诸甥脚手忙。
熟搥三挺皂，烂煮一锅汤。
垢腻从君洗，形骸任尔扛。
六钉声寂寂，千古路茫茫。

[七言绝句]
尝笑蓝仙踏踏歌，极知感慨欲如何。
簷头白日苍生共，到了圣贤分得多。

[七言律诗]
十年流落敢言归，鱼鸟江湖只自知。
岂意青天扫云雾，尽呼黄发寄安危。
风流吾子真前辈，人物他年记一时。
我欲折𦈡留此老，缁衣谁作好贤诗。

[七言绝句]
郭外盈畴草又齐，十年犹负带经犂。
未应五斗能留我，端为痴儿索饭啼。

[五言律诗]
带绶别乡亲，东为千里人。
俗讹唯竞祭，地古不留春。
野戍云藏火，军城树拥尘。
少年何所重，才子又清贫。

[七言律诗]
中怀和气祗如春，对酒赓歌莫厌频。
半载昔同参国论，十年今长类天伦。
不辞命驾逾千里，应念同心有二人。
珍重宗盟恩意厚，岁寒终始见松筠。

[七言绝句]
逆旅鸢肩终遇主，将军猿臂不封侯。
相逢一笑休闲语，老去无心觅虎头。

[七言绝句]
大智承当三日聋，丈夫志气岂雷同。
飞鸾渡水急于箭，喝下教伊不敢东。

[七言绝句]
静曲闲房病客居，蝉声满树槿花疎。
故人祗在蓝田县，强半年来未得书。

[七言律诗]
轻风滴砾动帘钩，宿酒犹酣嬾卸头。
但觉夜深花有露，不知人静月当楼。
何郎烛暗谁能咏，韩寿香焦亦任偷。
敲折玉钗歌转咽，一声声作两眉愁。

[七言律诗]
精神满腹气英英，早岁宜登要路津。
名是平原门下客，字同先汉蜀中人。
已趋文石班犹浅，虽拥油幢志未伸。
壮士不留强虏在，交游相吊泪沾巾。

[七言律诗]
暖云无定半阴晴，茅屋纸窗深复明。
乔木参天竹千茎，巴山欲晓风露清。
杜鹃飞鸣遶江城，鱼复四月江水生。
林花落尽空含情，瀼东瀼西朝暮声。

[七言绝句]
春风迎我到荆谿，行看秋成忆故畦。
乘兴去来何可恨，为君引领隔湖西。

[七言律诗]
破月余光淡禁街，驻车聊候九门开。
双蟠晓阙苍龙动，斜倚春城北斗回。
漏箭急传催叠鼓，酒炉争拥卖寒醅。
元规尘影真堪畏，已傍游人要路来。

[七言律诗]
夷惠清和不尚同，直将两手袖春风。
娄丰从劝三农始，初度重书二月中。
欲与大年分殿最，试于小知击倥侗。
虽云弱水归溟渤，自向西流不自东。

[七言律诗]
丞相衔恩赴阙时，锦城寒菊始离披。
龙媒旧识朝天路，鸡树长虚入梦枝。
十载殿廷连步武，雨来庸蜀抚疲羸。
莫愁中土无人识，自有明明圣主知。

[五言律诗]
故故论年赏，新看惜未多。
一香参众树，千月下纤娥。
今雨胡能阻，秋虫亦复歌。
有情毋恡醉，斯世合婆娑。

[七言绝句]
先生平昔命何非，万卷诗书一布衣。
回首长安成底事，吴山苍翠几时归。

[七言律诗]
去岁西来路偶同，一言不肯话飘蓬。
铭成养正首示我，室坐不欺深念公。
大盗欲缠遥拱北，群言交乱卒居东。
可怜未战身先死，贯日精忠化白虹。

[五言律诗]
卑湿沙头宅，连阴雨夜天。
共听檐溜滴，心事两悠然。
把酒循环饮，移床曲尺眠。
莫言非故旧，相识已三年。

[五言绝句]
得路山方尽，如归馆暂投。
春风供笑傲，一醉岂人谋。

[七言绝句]
斜阳渺渺下前陂，牛自安眠儿得嬉。
行过中林却回顾，眼边依约有新诗。

[七言绝句]
魏师临阵却抽营，谁管豺狼作信兵。
纵使将军能伏劒，何人岛上哭田横。

[七言律诗]
可叹人生有限身，终朝长是困嚣尘。
向来每愧为人役，今日方能保我真。
幸有一丘堪避俗，何妨百岁作闲人。
更烦妙句相褒借，顿觉柴门暖似春。

[七言绝句]
穆穆丛林见老成，江湖约我复同盟。
鳄乡未话腥风起，春雪初消好问程。

[五言律诗]
万里巴江外，三声月峡深。
何年有此路，几客共沾襟。
断壁分垂影，流泉入苦吟。
凄凉离别后，闻此更伤心。

[七言绝句]
醉里眉攒万国愁，杜陵聊复傲沧洲。
扶持何代无人物，鱼鸟飞沉得自由。

[七言律诗]
欲从高处赏新秋，上尽层坡更上楼。
天地无穷吾辈老，江山有恨古人休。
宁随狡兔营三窟，且跨飞鸿阅九州。
忆著当年杜陵老，一生飘泊也风流。

[七言绝句]
英豪自昔多遗恨，人物于今正渺然。
来访舍人题字处，淡烟莎草满平川。

[五言绝句]
此处若为关，自来还自去。
中有无心人，不妨相伴住。

[七言绝句]
当年轮奂落成均，法驾天临近至尊。
万国儒生瞻圣化，一声清跸在桥门。

[五言律诗]
纷纷走道途，扰扰杂泥滓。
既为风俗移，又以血气使。
百川灌河来，夫岂有涯涘。
故人林与李，始可与语此。

[七言绝句]
酿蜜山蜂初割户，衔泥梁燕已成家。
春愁漠漠连芳草，闲过东园数落花。

[七言律诗]
田窦当时亦后家，豕贪羊狠事空花。
化行今日皆谦愿，心吉夫君少等差。
工作隶书无小草，早分恩赐只团茶。
木盘宴馔皆心广，黄雀亲来粟满畬。

[七言律诗]
浮世忙忙蚁子群，莫嗔头上雪纷纷。
沈忧万种与千种，行乐十分无一分。
越外险巇防俗事，就中拘检信人文。
醉乡日月终须觅，去作先生号白云。

[七言律诗]
逾年梦想会稽城，喜挂高帆浩荡行。
未见东西双白塔，先经南北两钱清。
儿童鼓笛迎归舰，父老壶觞叙别情。
想到吾庐犹未夜，竹间正看夕阳明。

[七言绝句]
溪山雪夜本清奇，底事扁舟只凭归。
谁识去来皆兴耳，归时更好似来时。

[五言律诗]
陶君三十七，挂绶出都门。
我亦今年去，商山淅岸邨。
冬修方丈室，春种桔橰园。
千万人间事，从兹不复言。

[七言律诗]
杜门谁复念吾曹，老畏春寒拥毳袍。
懒慢从来徒自笑，唱酬今更怯君高。
曾无道誉喧喧播，厌把肝脾苦苦劳。
佳句忽来催野句，譬将凡果偪仙桃。

[七言绝句]
乱云堆里结茅庐，已共红尘迹渐疎。
莫问野人生计事，窗前流水枕前书。

[五言律诗]
帟室深攀慕，仙都去不归。
悲凉虚水殿，仿佛见铢衣。
难复金龙驾，终开白兽扉。
西郊三百里，雨涕万人挥。

[五言律诗]
渐转廊腰日，徐来峡口风。
飧浆便北客，淖粥称衰翁。
槐晚纤纤绿，榴残续续红。
责轻仍饱食，三叹愧无功。

[七言绝句]
看花无语泪如倾，多少春风怨别情。
不识玉门关外路，梦中昨夜到边城。

[五言绝句]
十万同聚会，个个学无为。
此是选佛场，心空及第归。

[七言律诗]
竟日如丝不暂停，莎堦闲听滴秋声。
斜飘虚阁琴书润，冷逼幽窗梦寐清。
开户只添搜句味，看山还阻上楼情。
遥知公退琴堂静，坐对萧骚饮兴生。

[七言律诗]
兀坐空哦服九华，衰颓深觉负黄花。
但令无事长相见，敢叹百年生有涯。
雉堞晓登千嶂抱，縠波秋净一溪斜。
归来更展新诗卷，醉墨淋漓似老鸦。

[五言律诗]
本自求彭泽，谁云道里赊。
山从石壁断，江向弋阳斜。
暮色随枫树，阴云暗荻花。
诸侯旧调鼎，应重宰臣家。

[五言绝句]
开口便见胆，工夫傲东鲁。
昔于豆子山，也解打瓦鼓。

[五言律诗]
祖世多生契，门墙半面人。
若为资巨岳，不敢望洪钧。
千载今如此，诸公迹易陈。
江河须到海，松柏不胜春。

[五言律诗]
家令西京杰，文元圣世贤。
大参名更重，学士集争传。
此道长回首，惟公早比肩。
呜呼百年半，赍志遂沈泉。

[七言律诗]
脱尘还与比仙游，露腹何妨近品流。
嫩壳半遗红药地，细声偏傍绿杨楼。
诗家取象吟难尽，画格偷真意不休。
正好儒林拟緌绋，凭栏无苦预悲秋。

[七言律诗]
别时江上草离离，相见寒枝欲放梅。
目送征鸿天外去，梦惊烟棹雪中来。
青云谁料未十里，白发政须同一杯。
老日相逢能有几，春花欲动莫先回。

[五言律诗]
夏室不御暑，竹阴新未交。
幽花时结子，晚燕续开巢。
午梦还高枕，晨炊出近庖。
此生吾自了，客至莫相嘲。

[七言绝句]
淮海风回吹血腥，青原不改旧时青。
中朝将帅论功赏，不及江南一白丁。

[七言律诗]
手探卢溪颔下珠，词林再啸老於菟。
不餐烟火惟存骨，吟杀江山失却须。
锦里鶑花余故宅，灞桥风雪入新图。
只今醉卧长松下，犹要熊儿捉辔无。

[七言律诗]
庭有松萝砌有苔，退公聊此远尘埃。
湖音隐隐海门至，泉势潺潺石缝来。
夜榻衾裯仙梦觉，晓窗灯火佛书开。
休官不久轻舟去，喜过严陵旧钓台。

[五言绝句]
高下不相及，非今自古来。
十洲花满树，岂用俗情咍。

[五言律诗]
少年有佳趣，老夫意独驩。
常恨离别久，忽忘会聚难。
殷勤置杯杓，萧散遗衣冠。
诚知惜短夜，为我强盘桓。

[七言绝句]
游了南山山外山，北山下住更幽闲。
消磨永日何妨睡，受用清风不用还。

[七言律诗]
老人凋丧悲宗党，寒月凄凉葬旧林。
白发已知邻里暮，伤怀难尽子孙心。
几年赠命涵幽壤，当有铭文记德音。
千里缄词托哀恨，鸣鸣引者涕中吟。

[七言绝句]
诚翁仅有四千首，惟放翁几满万篇。
老子胸中有残锦，问天乞与放翁年。

[七言律诗]
左幡彤赤抗前旌，捧诏西归觐大庭。
汉署余香薰锦帐，唐家新政纪云屏。
迎秋画隼开朱旆，别夜哀乌动列星。
从此回翔宸渥厚，冠緌清晓俯阶蓂。

[七言绝句]
蓦水穿山近更赊，三更燃火饭僧家。
乘田有秩难逃责，从事虽勤敢叹嗟。

[五言律诗]
兼旬眠食同，慷慨豁心胸。
尚喜斯文在，未忧吾道穷。
鹅湖余旧历，鹫岭子新逢。
四海均同宇，休言两地中。

[七言律诗]
漫试词科久缀文，误升禁掖掌丝纶。
判花旧职怀先德，留草私家愧古人。
珍宝未能逃拙涩，诏书何以变温纯。
相如多病辞源涸，紫槖同君再拂尘。

[七言律诗]
出守真成梦蚁宫，天台云色亦愁容。
时来盍锡万钉带，仙去俄归群玉峰。
川上可惊如逝水，岁寒徒有后凋松。
烦将老眼银河泪，共洒西风絮酒浓。

[七言律诗]
不见高人祇自悲，每哦佳句望乌衣。
浣花风月参谋去，采药溪山茂宰归。
万里险艰头已白，半生功业梦还非。
阿戎盍上青云路，奕世清门要发挥。

[五言律诗]
青门欲曙天，车马已喧阗。
禁柳疎风雨，墙花拆露鲜。
向谁夸丽景，只是叹流年。
不得高飞便，回头望纸鸢。

[七言律诗]
东风寂寞掩柴关，时苦删文笔冻干。
只把诗情磨世态，更凭酒力御春寒。
尘埃不必频弹铗，岩石终期共挂冠。
叹息焚和名利者，乾坤未似斗筲宽。

[七言律诗]
清明过后日初迟，春服成时瑟渐希。
浪蘂总随流水远，名花独待羽觞飞。
催开已奏清平调，唱彻犹须金缕衣。
活火新泉太清绝，何如沉醉咏而归。

[七言绝句]
山花如锦水如蓝，触目熙熙春正酣。
若谓双林曾灭度，分明蹉过老瞿昙。

[五言律诗]
游客趋梁邸，朝光入楚台。
槐烟乘晓散，榆火应春开。
日带晴虹上，花随早蝶来。
雄风乘令节，余吹拂轻灰。

[七言绝句]
手种黄梅已着花，此身依旧在天涯。
三年客罢携家去，赢得东风两鬓华。

[五言绝句]
颓然一睡足，岩溜尚潺湲。
面几郎山郭，寂无人世喧。

[七言律诗]
雷焕丰城掘剑池，年深事远迹依稀。
泥沙难掩冲天气，风雨终思发匣时。
夜电尚摇池底影，秋莲空吐锷边辉。
自从星坼中台后，化作双龙去不归。

[五言律诗]
寺与人寰隔，西轩更远瞻。
云烟生卷箔，星斗半垂簷。
山对眉双碧，江空镜一匲。
旅魂招不尽，愁向酒中添。

[七言绝句]
陈国机权未可涯，如何后主恣娇奢。
不知即入宫中井，犹自听吹玉树花。

[七言律诗]
寻得仙源访隐沦，渐来深处渐无尘。
初行竹裹唯通马，直到花间始见人。
四面云山谁作主，数家烟火自为邻。
路傍樵客何须问，朝市如今不是秦。

[五言律诗]
观鱼碧潭上，木落潭水清。
日暮紫鳞跃，圆波处处生。
凉烟浮竹尽，秋月照沙明。
何必沧浪去，兹焉可濯缨。

[五言律诗]
二年仕穷山，书外睡作魔。
吹律黍为茁，頼公有孰何。
悬知登门初，大宅浮阳和。
泛爱公自尔，小子何足多。

[五言律诗]
学道与时背，从人笑我村。
太清元有路，大易岂无门。
把定金公性，收还木女魂。
屯蒙循两卦，返照验晨昏。

[七言绝句]
古木悬藤臂半钩，何年影落此山秋。
三声远忆巴江月，夜半孤舟起客愁。

[七言绝句]
历头恰恰三月小，销减欲去未行春。
祖帐不知春去处，清苕拍拍柳晶晶。

[七言绝句]
中秋有约醉南湖，料此清光已不孤。
枕上不堪良夜永，起来犹强作伊吾。

[七言绝句]
时和岁稔似熙丰，腊月仙京大雪中。
殿阁园林都莹彻，云河不是水晶宫。

[七言绝句]
欠伸残梦雪髼松，只等三茅午夜钟。
传钥省门星斗湿，不知春已转苍龙。

[七言律诗]
初作衡山香火缘，不教俗事到吟边。
清狂畴昔有三藁，警策即今无一联。
汝辈未宜轻宿士，此翁犹及见先贤。
丁宁稚子收残草，他日笺家要谱年。

[七言律诗]
清晨驱马出重𬮱，渐有狂花似小春。
草市丰年声泄泄，官河霁色水粼粼。
山林送老无予罪，物色愁人逐岁新。
便拟移家去城郭，可无萸菊慰慈亲。

[七言绝句]
轻烟漠漠锁晴岚，野水溪边小驻骖。
日暮征鸿落何处，似将风景过江南。

[七言律诗]
未得临流一醉观，江山应是怨无端。
苦吟夜月横诗笔，烂醉秋风把钓竿。
溪濑最宜霜后听，峰峦曾向雨中看。
输君瞬息穷千里，苒苒羁怀几万般。

[五言律诗]
岁晏心无著，时清遁更肥。
江莼萦箸滑，海鸟傍帆飞。
乡思生闽雾，吟怀入楚霏。
趋庭多令子，彩服间荷衣。

[五言律诗]
天险东南重，兵雄百二尊。
拂云千雉绕，截水万崖奔。
赤日吴波动，苍烟楚树昏。
向无形胜地，何以控乾坤。

[七言绝句]
祖烈班班汗简编，乡来人物觉尤贤。
辕攀耆老空遗恨，不受渠侬一大钱。

[七言律诗]
忆昔幽居最道情，水边林下寄劳生。
静眠片石无闲梦，深入寒云有笑声。
壮了一心尘事满，别来三岁客身轻。
功成便遂归欤兴，待与青山歃一盟。

[五言律诗]
兹堂虽不华，三面受山色。
直东接溟海，云雾时振翮。
几年芜秽深，一日洞天折。
悠然舒啸中，自得仁所宅。

[七言律诗]
空堂深深闪灯烛，群奴鼾眠声动屋。
豆肥草软马亦便，嚼美只如蚕上簇。
天事由来不可量，初更月出星煌煌。
须臾变作霏霏雨，客枕不眠知夜长。

[七言绝句]
不是二颜张许辈，故将躯命委沙尘。
天生熊掌真滋味，自美自甘难告人。

[七言绝句]
避喧求静到湖山，却被湖山不放闲。
蹈破草鞋游未遍，便甘投老两山间。

[七言绝句]
湓江辍棹整骖𬴂，松路杨鞭入翟微。
好是近郊人候望，纷纷羽服与田衣。

[七言律诗]
南安只是旧南安，敏手为之便好看。
事办要先心肯办，才难须信县无难。
锦遭伤后从新制，琴不调时改旧弹。
见说笑谈理繁剧，公余何惜筑诗坛。

[五言律诗]
同人与流俗，相谓好襟灵。
有口不他说，长年自诵经。
水声秋后石，山色晚来庭。
客问修何法，指松千岁青。

[七言律诗]
赤壁当年赋子虚，西风忽复到菰蒲。
蟾蜍影里千秋鉴，蟋蟀声中七月图。
诗思飘飘入云汉，歌声隠隠动江湖。
万家箫鼓连灯火，见说来年此事无。

[七言绝句]
卧在漳滨满十旬，起为商皓伴三人。
从今且莫嫌身病，不病何由索得身。

[五言律诗]
天马云孙在，终然骨相奇。
泥涂辱虽久，霜雪志难移。
白髪无嗟老，青衫莫厌卑。
为山已九仞，高节肯中衰。

[五言绝句]
雨足新晴后，凉生静夜时。
支筇谁得见，惟有鹭鸥知。

[五言律诗]
白雁兼羌笛，几年垂泪听。
阴风吹杀气，永日在青冥。
远戍秋添将，边烽夜杂星。
嫖姚头半白，犹自看兵经。

[五言绝句]
瑞鹿吾所慕，勇决敢不勉。
夜来归梦清，疑在啼猨𪩘。

[七言律诗]
轻烟漠漠雨斜斜，无事常教放两衙。
问客江边求好石，倩人山里觅奇花。
新蔬宛宛生晴圃，浅溜涓涓出暖沙。
入夏杯盘须准备，绕畦亲灌邵平瓜。

[七言绝句]
新罗拄杖遂宁钵，衲子家风那个无。
一等看来如墨黑，谁能重与较锱铢。

[五言律诗]
相梦如相见，相思去后频。
旧时行处断，华髪别来新。
浪动三湘月，烟藏五岭春。
又无归北客，书札寄何人。

[七言绝句]
教遍宫娥唱遍词，暗中头白没人知。
楼中日日歌声好，不问从初学阿谁。

[五言律诗]
商飙何厉疾，群籁尽嚣嚣。
回穴生崖谷，淜滂度泬寥。
恍疑沙漠战，误听浙江潮。
遮莫频相聒，羁魂易得消。

[五言律诗]
众壑敛新雨，孤舟增暮寒。
巫山今夜月，湘水几人看。
不得临湖醉，惟愁下峡难。
双鱼凭寄远，尺素劝加餐。

[五言绝句]
鸿飞九天上，人在平地望。
尘土与青云，其间能几丈。

[七言绝句]
安车高蹈十年余，顾我临川独羡鱼。
珍重蓝田良玉性，火中三日只如初。

[五言律诗]
昔曾亲诲色，霜凛更春温。
貌古心犹古，年尊德亦尊。
顿惊生死隔，奈有典型存。
愁绝飞丹旐，凭谁为返魂。

[七言绝句]
不惜冲泥步步前，为闻幽处有明川。
峰回路转酬劳客，一派琉璃春正妍。

[五言绝句]
曾到不曾到，且吃一杯茶。
待客只如此，冷淡是僧家。

[五言律诗]
素壁画飞泉，从云落树颠。
练垂疑叶响，云幷觉枝偏。
利物得双劒，为儒当一贤。
应思洒尘陌，调膳亦芳鲜。

[七言绝句]
九衢风静独无烟，宝马香车往复还。
三十二天应降瑞，尽移星斗照人间。

[七言律诗]
洞庭朱橘未弄色，襄水锦橙已变黄。
玉臼捣虀怜鲙美，金盘按酒助杯香。
虽生南土名犹重，未信中州客厌尝。
欲寄白苞凭驿去，只应佳味怯风霜。

[七言律诗]
海山幻出化人宫，楼观新崇万指容。
云雾入檐银色界，藤萝昏雨妙高峰。
放怀久已参黄檗，雅志无疑伴赤松。
欲去更闻狮子吼，忘归桥下兴犹浓。

[七言律诗]
霁色苍茫杳蔼中，玉舆朝出大明宫。
修鳞戏跃神池日，宿蕊争开禁籞风。
韶乐大恩流动植，灵台余泽入鱼虫。
龙光所被何其厚，欲报惭无尺寸功。

[七言绝句]
二年尘土堆中坐，一到南楼眼暂开。
风静江平留不得，待教黄鹄送诗来。

[七言律诗]
绿髪郎潜不计年，却寻丹灶味灵篇。
华阴学雾还成市，彭泽横琴岂要弦。
晓案祗应餐沆瀣，夜滩谁见弄潺湲。
须知吏隐金门客，待乞刀圭作地仙。

[五言律诗]
泥雪才通脚，烟云复结阴。
迟留随处处，帘幕静沉沉。
去雁怀归意，来禽欲好音。
稍宽沟壑辱，不惮二毛侵。

[七言绝句]
老秦举□媚□金，枉死如公恨最深。
地下红旗应北指，西湖埋骨不埋心。

[七言绝句]
有经遮眼明窗下，无事干怀白昼长。
自拾松枝烧歙钵，看人终日竞头忙。

[七言绝句]
千古尝留一窖冰，女萝簳竹锁寒阴。
仙人肯为游人出，试问中间若许深。

[七言律诗]
峭壁猨啼采处深，一枝奇异出孤岑。
感师千里寄来意，发我片云归去心。
窗外冷敲簷冻折，溪边闲点戏鱼沉。
他年必藉相携力，蹇步犹能返故林。

[七言律诗]
相逢一笑东风前，相别一醉昌江边。
我来西山春正妍，未见君子心欲燃。
紫泥诏命鼎来矣，黄卷文章宜勉旃。
题柱相如知有志，著鞭无使祖生先。

[七言律诗]
殊方又喜故人来，重镇还须济世才。
常怪偏裨终日待，不知旌节隔年回。
欲辞巴徼啼莺合，远下旌门去鹢催。
身老时危思会面，一生襟抱向谁开。

[五言律诗]
仰止平生旧，今年得得来。
举头天一握，倚杖雪千堆。
讲道心如渴，哦诗思涌雷。
出山遗语在，归骑莫徘徊。

[七言绝句]
粟庵宴坐正安禅，不踏城𬮱已十年。
送别今朝不辞远，信知高义薄云天。

[七言律诗]
感时湔泪几时干，顾影伶俜独立难。
自恐节孤无与对，谁怜族冷不胜寒。
未应一世供愁断，长愿三更秉烛看。
雨过花边行更好，犹嫌子美借银鞍。

[七言律诗]
十方生灭尽虚空，往往看花似醉中。
再见倾城弥爱日，一闻绝代竞趋风。
不知世逐仙棋换，未免身归爝火红。
自断此生真梦幻，直须成佛是殊功。

[七言绝句]
放两不借叠双足，自在在心机在目。
默然深入不二门，不知师唱谁家曲。

[七言律诗]
西风八月楚江滨，争看星槎会汉津。
露湿红绫旗影旧，云连翠簜辔华新。
东西杜若洲连月，先后瑞芝堂上春。
回首琼林拚一醉，使还总是凤池人。

[七言律诗]
坐近松风骨自寒，茅斋直拶白云边。
玄关不闭何人到，此事谁论在佛先。
天竺老师留一句，曹溪行者答全篇。
今朝林下忘言说，强把新诗寄谪仙。

[五言律诗]
德行追前辈，声华擅一乡。
游心终艺圃，得隽屡文场。
小试栖鸾政，连飞荐鹗章。
伤嗟台阁地，不许暂翺翔。

[七言律诗]
大梦为生固有涯，屡攻衰疾可惊嗟。
时于耳窍啸秋蚓，并向目睛飞黑花。
门外挂罗同翟尉，座隅占𫛳类长沙。
支离犹食三钟粟，买取涢溪好住家。

[五言律诗]
笔下惯生春，年高句法新。
还将吐凤语，来寄牧牛人。
敏若盘珠妙，深如社栎神。
长哦答清境，璧月上重𬮱。

[五言绝句]
四友共文房，蒲君最异常。
研磨发文采，好去奉仇香。

[七言绝句]
赤囊岁上双龙璧，曾见前朝盛事来。
想得天香随御所，延春阁道转轻雷。

[七言绝句]
两重门里玉堂前，寒食花枝月午天。
想得那人垂手立，娇羞不肯上秋千。

[五言律诗]
昔人怀井邑，为有挂冠期。
顾我飘蓬者，长随泛梗移。
越吟因病感，潘鬓入秋悲。
北指邯郸道，应无归去期。

[七言律诗]
十年不共赋阳春，正有胸中万斛尘。
失喜清诗还入手，细看佳句转惊人。
知公近觉青山好，顾我频嗟白发新。
肯过寒斋共尊酒，向来心事请深陈。

[七言律诗]
路入苍烟九过溪，九穿岩曲到招提。
天分五溜寒倾北，地秀诸峰翠插西。
凿径破崖来木杪，驾泉鸣竹落榱题。
当年老默无消息，犹有词堂一杖藜。

[七言绝句]
自到湘南不见花，传闻金谷旧人家。
手培数本珍如玉，买得红尖一寸芽。

[七言律诗]
霜风一夜落寒林，莽苍云烟结岁阴。
把镜渐无勋业念，爱山唯驻隐沦心。
冰花散落衡门静，黄叶飘零一迳深。
世乱身穷无可奈，强将悲慨事微吟。

[五言律诗]
四海罗夫子，乾坤识此心。
貌真南似北，人是古居今。
老大胸怀苦，优游岁月深。
诸公用之武，莫待二毛侵。

[七言律诗]
碧落无云玉鉴飞，净中毫发了能窥。
光随酒蚁斟银榼，彩莹歌人发瓠犀。
露重已从巾角垫，轮倾欲把斗杓携。
醉狂直好探蟾窟，安得陵空万仞梯。

[七言绝句]
新丰美酒斗十千，咸阳游侠多少年。
相逢意气为君饮，系马高楼垂柳边。

[七言绝句]
来从云窦不知远，涌出碧岩无暂停。
花落莺啼春自晚，潺湲长得坐中听。

[七言律诗]
势压苍崖险可惊，攀云半日到轩楹。
旁观竹树回环翠，下视湖山表里清。
惭觉愁随烟霭散，只疑身有羽翰生。
他年君挂朱轓后，蜡屐邛枝伴此行。

[七言律诗]
银台南畔晓云飞，路入丹霄上紫薇。
共看客星朝帝座，敢将汗脚踏天扉。
遥瞻凤翼差池佀，近对龙颜咫尺威。
自愧衣袍正蓝缕，晚来忽带御香归。

[七言绝句]
白发老人垂泪行，上皇生日出京城。
如今供奉多新意，错唱当时一半声。

[五言律诗]
素羃帷堂日，青乌甫竁时。
薤凝朝露冷，树动晚风悲。
七十年无憾，平生壶有仪。
孝哉难与谷，犹恸蓼莪诗。

[七言律诗]
柯山落魄一仙翁，二十八宿罗胸中。
学术该通明若鉴，襟期豁达气如虹。
醺醺痛饮一楼月，落落高谈千古风。
一本流年无惜示，贮之他日验穷通。

[七言绝句]
东坡笑说吃龙肉，舌底那知已咽津。
能省咽津真有味，会言龙肉不为珍。

[七言律诗]
天公飞雪鬭梅英，未有东风便有情。
竹里藏春春不觉，水边见月月羞明。
神人自惜迷姑射，天女何妨伴浄名。
第一花中拈实相，谈禅说法大修行。

[七言绝句]
竹外溪头手自栽，群芳推让子先开。
好将正味调金鼎，莫似樱桃太不才。

[五言律诗]
自往丹丘去，因循过一年。
孤云无定止，明月又重圆。
书尾间相问，琴声淡悄然。
何时当会面，吟醉海涛边。

[五言律诗]
自我生壬戌，于今到戊申。
殊无送端午，独不负嘉辰。
裹黍金膏冻，糜蒲玉屑匀。
未能全免俗，杯酒飨家人。

[五言律诗]
霜叶红于染，吹花落更馨。
平江行诘曲，小径夹葱青。
度鸟开愁眼，遥山入画屏。
畏人惟可饮，从俗却须醒。

[七言律诗]
伊水溅溅相背流，朱栏画阁几人游。
漆灯夜照真无数，蜡炬晨炊竟未休。
顾我有怀同大梦，期君不至更沉忧。
西园碧树今谁主，与近高窗卧听秋。

[七言绝句]
死火何妨且活埋，傍城傍郭采无柴。
家风不与疎山别，莫是遭他受记来。

[七言律诗]
横浦虽然一角天，周程清化几经年。
从前步武堪同辙，近里工夫好着鞭。
自笑已居王勃后，相期常恐祖生先。
地麟自此符佳谶，魁宿联辉庾岭边。

[七言律诗]
驰檄传闻思一来，溪头几立望樯桅。
黄花又作霜前槁，白酒空留秋后醅。
早岁交游今孰在，暮年林壑要深陪。
世间名宦岂不好，只恐势移成溺灰。

[五言绝句]
官舍谁为友，青青只此君。
细香来燕寝，奚用炷炉熏。

[七言律诗]
秋江烟景晚苍苍，江上离人促去航。
千里一官嗟独往，十年双髩付三霜。
云迷楼曲亲庭远，梦遶通山客路长。
不必临风悲冷落，古来白首尚为郎。

[七言绝句]
迢迢残梦太湖西，窗眼未明鸡已啼。
蕙草无香秋被冷，十年情绪雨凄凄。

[七言律诗]
东船得风帆席高，千里瞬息轻鸿毛。
西船见笑苦迟钝，汗流撑折百张篙。
明日风翻波浪异，西笑东船却如此。
东西相笑无已时，我但行藏任天理。

[七言律诗]
十万长松五百年，今其余几亦堪怜。
霓旌恍惚刚风外，蕊殿崔嵬劫火前。
题墨八分吾独识，藏丹九转后谁传。
山中是事皆非昔，惟见新坟挂纸钱。

[七言律诗]
金马宿儒当世贤，著书天禄自忘年。
中和屡以乐职用，九次方为耆老迁。
何恨一回仍出守，会须千室看鸣弦。
祗因闭阁江湖上，正想遥心象魏前。

[七言律诗]
素娥飞下碧霄间，别馆嵌空万仞寒。
不是高悬青玉玦，直疑斜捧烂银盘。
云根朴朔兔相似，灌木参差桂一般。
说与长风休送上，千秋留与往来看。

[五言律诗]
淑配生同邑，钱王锦绣乡。
甫登重卦寿，遽掩若堂丧。
桑梓推真节，芝兰笃义方。
冥冥资佛力，长子作缁郎。

[五言律诗]
凤鸟久不至，斯台空复高。
何年种梧竹，特地翦蓬蒿。
白水来无际，青山转几遭。
南游且未返，江海共滔滔。

[七言律诗]
使者星车自九天，一声天语万人传。
恩光晓月明旌旆，和气薫风入管弦。
北海樽罍须酩酊，东山歌舞亦婵娟。
按行况觉都无事，倒载何妨作饮仙。

[七言绝句]
奉帚平明金殿开，暂将团扇共裴回。
玉颜不及寒鵶色，犹带昭阳日影来。

[七言律诗]
簷声点滴送愁频，梦雨连江遽一旬。
杜老多情还动酌，坡公何事却伤神。
渭城官柳难留客，巫峡行云不见人。
可是蓱号工洒道，东郊准备要迎春。

[七言绝句]
一派奔湍响迅雷，喷云翻雪绕琼台。
应通天上银潢路，准拟乘槎八月来。

[七言绝句]
江南龙节水为乡，水不纯阴有半阳。
一片湖光共深浅，两般泉脉异温凉。

[七言绝句]
紫陌微干未放尘，青鞋不惜涴泥痕。
春风已入寒蒲节，残雪犹依古柳根。

[五言律诗]
寺倚苍崖古，僧闲昼掩扉。
晓云辞岭去，夕鸟占林归。
悟理观旛动，临风想锡飞。
寄怀玄观外，更觉此生微。

[七言律诗]
再岁佳辰捧寿巵，今年清梦浙江湄。
鹡鸰地冷真堪□，鸿雁云飞会有时。
芍药泛杯犹共醉，梅花照座可重期。
直须千岁州成日，铜狄摩挲世自知。

[七言绝句]
樵牧无人记故侯，崎崎林壑水经邱。
道傍若问王承福，应叹人间万事休。

[七言绝句]
卧逃秦乱起安刘，舒卷如云得自由。
若有精灵应笑我，不成一事谪江州。

[七言律诗]
舞霙飞霰閙中庭，已办持杯听渭城。
汉水襄山骤漂忽，早梅晚菊自枯荣。
雪神作意凌风伯，客子归途待日兄。
蹀躞霜蹄从踣铁，穿林䠞石赋于京。

[五言律诗]
莽莽原野迥，练练沙水清。
迳封面苔滑，树陨风箨鸣。
小立听鸟语，深寻见鱼行。
夕阳红未敛，仿佛见参横。

[五言律诗]
纸坊山绝顶，直下夕阳斜。
却看来路处，南北两岩花。
田翁邀客宿，笑指林下家。
问我出山意，无乃贵喧哗。

[七言绝句]
同学书生已冕旒，未将换与一羊裘。
子云到老不晓事，不信人间有许由。

[七言律诗]
青云岂望更翱翔，览照唯添鬓雪光。
为郡自知无政术，归田犹拟拜封章。
且眠锦帐趣兰省，终掩云关卧草堂。
三入承明已过分，有何词笔敌长杨。

[七言律诗]
西望岷峨天一方，谁教地险绝遐荒。
皇风已喜浑无外，国势那须别有疆。
黄鹤盘空飞不过，金牛拔地去何长。
汉庭四海皆臣妾，一曲歌风未忍忘。

[七言绝句]
眼看恒河几劫沙，随身锁子骨钩加。
岭头闪闪神光动，无尽灯中转法华。

[五言绝句]
倚窗春睡觉，折玉满手香。
𥮾云疑未稳，指点问檀郎。

[五言律诗]
过我葵榴巷，留君笋薤厨。
襟怀新雨快，面目故山癯。
自笑孤飞鹤，谁怜返哺乌。
未应埋没得，囊有万骊珠。

[七言绝句]
彭泽归来老岁华，东篱尽可了生涯。
谁知秋意凋零后，最耐风霜有此花。

[五言律诗]
出守沧州去，西风送斾旌。
路遥经几郡，地尽到孤城。
拜庙千山绿，登楼遍海清。
何人共东望，日向积涛生。

[七言律诗]
登临兴引越山高，醉眼何曾识二豪。
戏马向来夸胜饯，卧龙此去记吾曹。
风前短发还羞杜，笔底新诗欲和陶。
頼有蛤蜊风味在，固应居士笑卢遨。

[七言绝句]
堆土渐高山意出，终南移入户庭间。
玉峰蓝水应惆怅，恐见新山望旧山。

[五言律诗]
巷竹欹将倒，林花湿不飞。
总将枝上雨，洒入轿间衣。
晴色犹全嫩，春寒肯便归。
祗能欺客子，户户闭荆扉。

[七言绝句]
秋景萧条叶乱飞，庭松影里坐移时。
云迷鹤驾何方去，仙洞朝元失我期。

[七言绝句]
清波环绕地无尘，榜署嘉名得意新。
若问经纶康济术，亭中兼有钓璜人。

[五言律诗]
城隅结危栋，髣髴凌烟霓。
平观飞雨来，俯窥巢禽栖。
浩荡孤思发，幂历蔓草齐。
长安去不远，何言西北迷。

[七言律诗]
孤驿荒山与虎邻，更堪风雪暗南津。
羁游如此真无策，独立凄然黙怆神。
木盎汲江人起早，银钗簇髻女粧新。
蛮风弊恶蛟龙横，未敢全夸见在身。

[七言绝句]
岩壑未销连夜雪，松篁深映一川梅。
忍寒故作迟迟去，只为清香特特来。

[七言绝句]
谁能也学读书痴，园圃三年忘了窥。
却恐主人如泄柳，谩携藜杖去何之。

[七言律诗]
自笑山泽为癯儒，侪之富贵非其徒。
他人诞日䜩歌酒，贫家箪瓢屡空虚。
昨朝不记生年月，面前忽见樽罍列。
感君祝我还祝君，两翁相对头如雪。

[五言律诗]
月色明还暗，云寒散复浓。
古堂移魍魉，积雾合蛟龙。
湿菌飞萤出，苍苔上朽重。
独吟嗟向老，气涩觉偏慵。

[七言绝句]
四顾寥寥不自欺，白云流水自东西。
同途同辙人无数，尽逐衔花百鸟迷。

[七言绝句]
天与幽姿自不同，凌寒独秀雪霜中。
山茶未许方高洁，故使千花立下风。

[五言律诗]
执昼蕴丘壑，冥机未策勋。
瓦匜消古篆，石榻伴归云。
胜事知如许，余生无所闻。
灯花冷相笑，何可补毫分。

[五言律诗]
昔人谢𫭟埞，徒为妍词饰。
岂如珪璧姿，又有烟岚色。
光参筠席上，韵雅金罍侧。
直使于阗君，从来未尝识。

[七言律诗]
城近江山夕霭澄，楼开栏槛与山平。
秋光正似鸿沟判，月影圆如白璧明。
诗压东阳台上句，酒睎北海座中倾。
荒壖拙令方匏系，引脰西风画隼旌。

[七言绝句]
诗坛拜将思工部，我已佯狂类万回。
赖有江西老尊宿，揭天棒喝待方来。

[七言律诗]
孤峰牢落几何年，台殿于今插半天。
已是精蓝夸绝徼，更将宝塔在危巓。
烟霞色任阴晴变，钟磬声随上下传。
珍重老僧无别境，一生幽趣只山川。

[七言绝句]
漫山麦垅已青青，云压群峰未肯晴。
泥行若畏荒蹊险，悮听风声作雨声。

[五言绝句]
岸绿野烟远，江红斜照微。
撑开小渔艇，应到月明归。

[五言律诗]
山路暗松筿，幽禽语前后。
上言劝提壶，下言劝酤酒。
但取醒复醉，莫问升与斗。
人生朝菌荣，绿发可无负。

[五言绝句]
辩口利舌间，高低总不亏。
还如应病药，诊候在临时。

[七言绝句]
咫尺含章路不通，桃符浑不记临终。
青州政似恒三代，何用依依𬘘勗中。

[五言律诗]
白苎渐相便，因知物候迁。
空山一雨后，小槛绿阴前。
鶑在留春思，人幽减昼眠。
此时风日好，元不似梅天。

[七言律诗]
天河渐近鹊桥时，一夜风吹斗柄移。
金井梧桐元未觉，画廊蟋蟀已先知。
青灯耿耿还相伴，白发萧萧只自悲。
犹胜玉门关外客，卧听沙雁数归期。

[七言律诗]
独入玄宫礼至真，焚香不为贱贫身。
秦淮两岸沙埋骨，湓浦千家血染尘。
庐阜烟霞谁是主，虎溪风月属何人。
九江太守勤王室，好放天兵渡要津。

[七言绝句]
绝爱公家花气新，一林清露百般春。
是中宴坐应容我，只恐微风唤起人。

[七言绝句]
宣和殿上退朝时，万岁山中猿挂枝。
今日江南无塞北，不禁毫素尚淋漓。

[七言律诗]
屡试乘轺与把麾，笑谈自可解重围。
暮年强健人争羡，平日刚方世所稀。
国步尚艰端有頼，君恩方渥未须归。
时清益展经纶手，直上岩廊秉政机。

[七言绝句]
周宣辟国号中宗，六月兴师洒汗同。
莫为苦寒辞出塞，采薇归戍亦论功。

[七言律诗]
肯向明时事隠沦，亭边五柳漫摇春。
当年未易胜今日，此地还如见古人。
高兴不随霜叶尽，清风长与露条新。
何妨便著先生传，一洗淮南俗吏尘。

[七言绝句]
金鬣狻猊立玉台，双瞻御坐首都回。
水沉山麝蔷薇露，漱作香云喷出来。

[五言律诗]
稍出卢龙塞，回看万壑青。
旷原开碛口，别道入松亭。
虏马寒随草，奚车夕戴星。
忽悲田子泰，寂寞向千龄。

[五言绝句]
只为分明极，翻令所得迟。
早知灯是火，饭熟已多时。

[七言绝句]
想像孤忠尚凛然，古祠何止更千年。
清标自是人难泯，不为区区一剑传。

[七言律诗]
今雨何人更叩关，庭花不扫竹根蟠。
论诗子美严公际，尚友长沮桀溺间。
只怕荷锄伤地脉，都忘载笔侍天颜。
受廛幸在滕君国，白酒黄鸡得往还。

[七言绝句]
冷月霜天道者孤，一堂禅侣守寒炉。
衲衣穿处冰侵骨，夜坐更深炭也无。

[七言绝句]
尽却耳根并眼底，不知何处见如来。
数声幽鸟啼寒木，一片闲云铺断崖。

[七言律诗]
野人宿在人家少，朝见此山谓山晓。
半壁仍栖岭上云，开帘欲放湖中鸟。
独坐长松是阿谁，再三招手起来迟。
于公大笑向予说，小弟丹青能尔为。

[五言律诗]
欲与民为利，先求正所妨。
纷更初下议，旁午遂交章。
不尔毛安傅，其如体自伤。
西南余弊在，归为对明光。

[七言绝句]
两山夹岸走苍龙，未放中间过玉虹。
只爱当头一峰好，一峰外面更三峰。

[七言绝句]
心如定水随形应，口似悬河逐病治。
曾向众中先礼拜，西方去日莫相遗。

[七言绝句]
千卷长编已刻闽，争传副墨价兼金。
冠篇不得同迂叟，遗恨犹应记玉音。

[七言绝句]
晓入金门拜紫宸，门前错立士如云。
未容密侍君王宴，祇许钧天隔殿闻。

[七言绝句]
紫微垣里月光飞，玉佩腰间正陆离。
天上去来知几日，蟠桃结子是归时。

[五言律诗]
老梦困其独，微吟惬所同。
闲中徒著句，高处尽归翁。
一代文章志，诸方风俗通。
息交惟士贱，尚友则师隆。

[五言律诗]
学道不须奇，无为胜有为。
气平无间断，心静自清夷。
意钓非关饵，行歌不为诗。
随缘皆自在，何患不期颐。

[七言绝句]
枉将荆棘满园栽，不放阳和一点回。
何事成阴种桃李，相逢一笑看春来。

[五言绝句]
随处纳些些，骑牛已到家。
堂前无影木，雪夜忽开花。

[五言律诗]
松色不肯秋，玉性不可柔。
登山须正路，饮水须直流。
倩鹤附书信，索云作衣裘。
仙村莫道远，枉策招交游。

[五言律诗]
稳泛一船东，生涯真转蓬。
烟浮平野碧，波软夕阳红。
浦树家家异，风光处处同。
回看苍木杪，眼界入云中。

[五言律诗]
驻马楚城南，秋光带雨寒。
地平无岛屿，淮近足波澜。
圣德常柔远，烝民赖此安。
行吟复行酌，朝野正多欢。

[七言律诗]
内乡有园名天春，春时桃李如彩云。
邑民携觞连帘幕，或歌或舞何欢欣。
县尹中间意自若，直谓前世无古人。
牡丹百品红与紫，华而不实徒纷纭。

[七言绝句]
诚信之言是道根，出门句子要区分。
溪山到眼知惭愧，莫学丛林饱见闻。

[七言律诗]
雨到丛篁忽暗鸣，谯门应已载传更。
伯淮被冷睡难著，孺子榻空尘欲生。
几戒樵青成痛扫，屡闻黄耳递虚声。
逢迎可待休形叹，祇恐穷冬无好晴。

[七言绝句]
萱草开时燕引雏，石盆雨满长菖蒲。
但令瓮有贤人酒，何用门迎长者车。

[七言律诗]
幽人漂泊兴无穷，弄水寻花处处同。
春入水光成嫩碧，日匀花色变鲜红。
静中物象知谁见，闲极情怀觉道充。
寄语悠悠莫疑我，五湖今作狎鸥翁。

[七言律诗]
春寒有信不逾期，肯为衰颜独见欺。
白雪已输梅鬬早，绿樽尤与火相宜。
撷来野蔌和萱草，分得江鱼贯柳枝。
刺史忧民民共乐，赛牛归去竞褰帷。

[七言律诗]
适亲德范仰循循，遽喜名章肆笔成。
賸说台高今胜昔，极知星聚暗还明。
当家翰藻争春丽，上客词源彻底清。
更共邻翁闲指点，千峰环合水无声。

[五言律诗]
四海方嗷嗷，我奔走独劳。
停舟近北渚，扶杖步东臯。
霜落瘦石骨，水涨腐溪毛。
更有山阴兴，能无秦复陶。

[七言律诗]
凛冽霜风夜薄人，谁能煖我曲勾身。
寒欺三幅范衾陋，睡美一宵姜被新。
体粟不愁生旅舍，鼻雷想见撼比隣。
梦回却念君兄弟，苫块无眠痛慕亲。

[五言律诗]
峨峨非劒阁，有树不堪攀。
佛手遮不得，人心似等闲。
周王应未雪，白起作何颜。
尽日空弹指，茫茫尘世间。

[五言绝句]
林罅天尤碧，风余月更明。
人间无事日，得向此中行。

[七言律诗]
天仗拥门希授钺，重臣入梦岂安金。
江河定后威风在，社稷危来寄托深。
扶病暂将弓试力，感恩重与剑论心。
明妃若遇英雄世，青冢何由怨陆沈。

[七言绝句]
拓落闲身著涧边，地偏犹幸可回旋。
青桐已长阴敷嫩，黄鸟初飞语转圆。

[五言律诗]
越橘如金丸，烂然已盈箧。
谁传岭外信，尚带霜前叶。
莫嫌道路远，得与樽俎接。
主人无吝心，怀归予敢辄。

[七言律诗]
相逢便吐胸中奇，直道而交与世违。
砚席已逾三载共，鸾凰须约一时飞。
嗟予从事于今僻，似子知音自古稀。
好去上书言得失，买臣犹取虎符归。

[七言律诗]
凭熊飞隼两溪头，人似冰壶住玉楼。
事逐欢谣入渔钓，诗随秋思满汀洲。
茶收顾渚旗犹卷，酒贳乌程蚁半浮。
去路无多平望驿，客魂秋雨宿扁舟。

[五言绝句]
缓步绕芳丛，时时鼻观通。
不须薰百和，满院是香风。

[七言绝句]
属镂愤气已销平，江入新安水至清。
净洗长安遮日手，更容尘土到冠缨。

[七言绝句]
君房足下竟成谀，只是韩歆已破除。
岂有江湖钓竿手，为君台阁奉文书。

[七言绝句]
熙熙人物𦶟金炉，歌舞升平六闰余。
辇路雪晴云五色，史臣得记汗青书。

[五言绝句]
舒徐春昼永，取次小桃红。
独爵把枝稳，矜呼立晚风。

[七言绝句]
太平时节岁丰盈，旅不赍粮户不扃。
官路无人夜无月，唱歌归去恰三更。

[七言绝句]
奠璧郊坛昭大礼，锵金拊石表虔诚。
始奏承云娱帝赏，复歌调露畅韶英。

[七言律诗]
始同优烈晚同闲，五福俱全戴角冠。
典午山河遵大道，调元宗社对穹桓。
羌夷谁敢窥中夏，朝士猜疑畏岁寒。
肱股赓歌遗韵在，惟吾后进祇膺看。

[七言律诗]
笄年逾十便孀居，苦教孤儿共瘁劬。
咸叹邹公如令子，不知冀缺是贤夫。
贫能守志人难及，养不酬心世所吁。
我咏国风长大息，共姜谁谓在今无。

[五言律诗]
常见高人说，犹来不偶然。
致身同槁木，话道出忘诠。
长啸仙钟外，眠楂海月边。
倘修阴姹姹，一望寄余焉。

[五言律诗]
谦逊明然得，滋章道理疏。
荣枯皆定分，巧拙亦何如。
抚俗从仁感，临民用教敷。
高明归辅德，建立纪功书。

[七言绝句]
一身入定千身出，云居不打这鼓笛。
虎驮太华入高丽，波斯鼻孔撑白日。

[七言律诗]
青城山峭皂江寒，欲度当时作等闲。
櫂逆狂风趋近岸，舟逢怪石碎前湾。
手携弱杖仓皇处，命出洪涛顷刻间。
今日深恩无以报，令人羞记雀衔环。

[七言律诗]
秋风吹人有髙兴，醉怀感物伤盛衰。
秋来纵得蒿艾死，岁晚已非兰蕙时。
哀歌不入俗耳听，大笑自与万古期。
长鸿冥冥尔飞好，虽有缯缴安所施。

[七言律诗]
久雨无聊喜乍晴，尚余春色到簷楹。
杨花飞去今无力，燕子归来似有情。
静看游鱼波面跃，闲随野鹤竹间行。
世缘到此消磨尽，只欲徜徉度此生。

[七言绝句]
日晏金华劝讲回，幅巾藜杖小园来。
知公洒落遗尘事，旋𣃁寒梅趁雪栽。

[五言绝句]
满酌青甆杯，醉卧白石枕。
借予骊驹曲，侑我河朔饮。

[七言绝句]
鉴湖别岛对青山，山下菰蒲猎猎寒。
最是晓烟收未尽，舂锄闲立景尤宽。

[七言绝句]
日可冷，月可热，凡夫倒用成磨灭。
大道圆明一性通，春夏秋冬谁辨别。

[五言律诗]
时序循环速，还惊一叶飞。
草衰山自瘦，雨罢水增肥。
芡嚼鲛人泪，荷凋楚客衣。
鲈鱼不易得，张翰正思归。

[七言绝句]
风散古陂惊宿鴈，月临荒戍起啼鸦。
不堪吟断无人见，时复寒灯落一花。

[七言绝句]
步出朱宫日渐移，青鬟罗拜问归期。
尘缘若断人间世，看取蟠桃正熟时。

[五言律诗]
孤烛夜自明，四壁冷无声。
欹枕清无寐，思时愤不平。
林中多虎豹，天上有欃枪。
匣剑蟠龙气，何时仗汝评。

[七言绝句]
定林斋后鸣禽散，只有提壶守屋檐。
苦劝道人沽美酒，不应无意引陶潜。

[五言律诗]
仅从乾道岁，重创越王台。
粉榜犹余墨，丹楹已上煤。
旧游人欲厌，今日我方来。
老范碑无恙，从头读一回。

[七言绝句]
千光一合圆如镜，万象森罗影现中。
此光大用如如体，道了桥成风月同。

[七言绝句]
玉桧盆榴作队来，异香相趁不相猜。
从今闭向深宫里，莫学江湖自在开。

[五言律诗]
日夜滩声急，相忘不閙人。
儿孙犹弃水，农圃各文身。
眼出平洋豁，眉逢大雨颦。
谿藏山脇里，遶水每逡巡。

[七言律诗]
大老今居东海滨，燕居晚岁更申申。
外生但喜长依教，一笑相从莫问贫。
闲里只将诗作活，酒边犹有笔如神。
乞言授几俱休论，且作羲皇以上人。

[五言绝句]
未忍歌归去，行当献子虚。
自嗟渥洼种，垂耳服盐车。

[七言律诗]
银桥疑驾海天长，丹粟离离照翠觞。
影浸山河琼殿冷，舞深风露羽衣香。
亦知广莫元无野，却笑温柔别有乡。
手折一枝惊昨梦，素娥怜老授玄霜。

[七言绝句]
古木阴中屋数椽，下临萦折几山川。
晚来快雨仍新浴，端觉飘飘意欲僊。

[五言律诗]
冉冉螺川路，兹行本不期。
地平风到疾，山僻雪消迟。
渐远乡人少，初行岐路疑。
断云无意绪，直欲上梅枝。

[七言律诗]
人间尚有薄寒侵，和气先薰草树心。
丹白自分齐破蕾，青黄相向欲交阴。
潺潺嫩水生幽谷，漠漠轻烟动远林。
病得一官随太守，班春无助愧周任。

[五言律诗]
永日奏文时，东风摇荡夕。
浩然思乐事，翻复饯征客。
淮水春流清，楚山暮云白。
勿言行路远，所贵专城伯。

[五言律诗]
长镵太寡恩，斵丧东南美。
至今管城封，滥罚及孱子。
例求一赦贷，余润乞松髓。
周旋南董手，骂贼到卢杞。

[七言律诗]
公退萧闲闭息深，从来县谱用山阴。
威棱少霁髯垂几，才韵频将笔捶琴。
取急卧家聊小憇，捧符还郡却幽寻。
风流若把名香拟，堪作盈斤百和沉。

[七言绝句]
与人实法土难消，道火何曾口被烧。
抛出秦时𨍏轹钻，突圝如斗两头揺。

[七言绝句]
饥人贪食良农粟，渴汉错饮蛊家水。
对面还成千里遥，贼人有智过君子。

[七言绝句]
西桥西岸柳成丝，春去春来岁岁同。
偶被东风吹落絮，又随流水过桥东。

[五言绝句]
秋来宇宙清，雨后山泽润。
老农喜我归，时报丰年信。

[七言律诗]
昔时乘障楚江边，信笔题诗度岁年。
岂敢嘲风仍咏月，祇思问舍与求田。
归心虽似陶元亮，句法宁窥孟浩然。
多谢君诗过褒拂，愈令惭汗出如泉。

[五言绝句]
土断川亦分，北下成阴涧。
秀石得佳名，服膺吾敢慢。

[五言绝句]
兔边分玉树，龙底耀铜仪。
会当同鼓吹，不复问官私。

[七言律诗]
相思不是冬无雪，留待春风鬭冷严。
病骨未忧衣乏絮，早餐宁叹食无盐。
梅添凿落元同色，竹拥参差半入簷。
坐守地炉应不厌，破窗平见北山尖。

[五言律诗]
野境寻不尽，幽欢良自如。
犹疑梦为鸟，谁谓子非鱼。
岸树绿已合，渚蒲长且疏。
逍遥此中意，何减漆园书。

[七言律诗]
秋光已向鬓毛催，寒色仍从枕簟来。
天外角声风引去，日边归梦雨惊回。
愁能醉客非关酒，老欲随人不待媒。
拟放此身无著处，闲时只合且衔杯。

[七言绝句]
正忆吟窗占竹坡，风烟触眼奈愁何。
梅兰只作从前瘦，石上苍苔别后多。

[五言律诗]
风静杨柳垂，看花又别离。
几年同在此，今日各驱驰。
峡里闻猿呌，山头见月时。
殷勤一杯酒，珍重岁寒姿。

[五言律诗]
南京西浦道，四月熟黄梅。
湛湛长江去，冥冥细雨来。
茅茨疎易湿，云雾密难开。
竟日蛟龙喜，盘涡与岸回。

[七言律诗]
仪容白皙上仙郎，方寸清虚内道场。
两翼化生因服药，三尸卧死为休粮。
醮坛北向宵占斗，寝室东开早纳阳。
尽日窗间更无事，唯烧一炷降真香。

[七言律诗]
朝家久设礼为罗，小寄禅窗共讲磨。
红锦障泥飞騕褭，黄金宝校琢盘陀。
冰虀荐饭乡风古，雪汁烹茶雅道多。
领取单传心法去，会将佛祖一时呵。

[五言律诗]
老去仍羁旅，逢春非我春。
物华随意别，感慨与时新。
柳重将迎客，花然似笑人。
十年忧国泪，依旧洒衣巾。

[五言律诗]
岁暮周南远，惊心鬓欲丝。
风霜为客老，淮海寄书迟。
峡冷重云夜，天昏断雁悲。
山炉通夕火，頼尔独吾私。

[七言绝句]
空生老病已忘言，何处如今有偈篇。
要会从来无一字，溪边杨柳密笼烟。

[七言绝句]
杨柳青青江水平，闻郎江上唱歌声。
东边日出西边雨，道是无情还有情。

[七言绝句]
北关险处绝攀跻，牧马休教识玉溪。
他日君王如有问，固应曾说到淮西。

[五言律诗]
看舞颜如玉，听诗韵似金。
绮罗从许笑，弦管不妨吟。
可惜春风老，无嫌酒醆深。
辞花送寒食，并在此时心。

[五言律诗]
古寺山埛远，𫏋攀一迳斜。
洞深留碧霭，溪急荡晴沙。
殿接岩松影，堂邻野客家。
谒僧询世事，无语指灯花。

[七言绝句]
野岸黄榆三万栽，枯根断处水容开。
隋堤二月春如许，看取柔条拂面来。

[七言绝句]
怀想西湖一树冰，有谁人似此花清。
何当共泛波微绿，更得同看月正盈。

[七言律诗]
鄱江同事半年赊，直谅何人似去华。
吏报圜扉多鞠草，民歌枯木再生花。
暂留萧寺行逢雨，剩作新诗语带霞。
褒德自应侯卓茂，清朝知己况如麻。

[五言绝句]
寒荫竹梢云，清分稻畦水。
无令鸥鹭知，惊散菰蒲雨。

[五言绝句]
山坪萦雾草，湖泺漾烟芦。
野色谁延入，阴晴足画图。

[五言律诗]
相见未逾月，堪悲远别离。
非君谁顾我，万里又南之。
雨逼清明日，花阴杜宇时。
愁看挂帆处，鸥鸟共迟迟。

[七言律诗]
剑气峥嵘夜插天，瑞光明灭到黄湾。
坐看旸谷浮金晕，遥想钱塘涌雪山。
已觉苍凉苏病骨，更烦沆瀣洗衰颜。
忽惊鸟动行人起，飞上千峰紫翠间。

[七言绝句]
君园稻富非争食，省树枝深未许栖。
但得齐蝇无乱响，不辞风雨五更啼。

[七言律诗]
浦口停留待信风，城边落日乱流通。
梧桐院落秋声里，橘柚人家晚照中。
棹歌几处惊寒切，砧响千村入耳同。
日日愁心西北望，汉阳枫叶落无穷。

[七言律诗]
宜阳出守新恩至，京口因家始愿违。
五柳闭门高士去，三苗按节远人归。
月明江路闻猨断，花暗山城见吏稀。
惟有郡斋窗里岫，朝朝空对谢玄晖。

[七言绝句]
幽居日对野人多，满耳桑麻不及他。
惊怪朝来富新事，径容贵客偶相过。

[五言律诗]
匹马返归程，天寒雪眼明。
无穷身外事，难了世间情。
客向天边去，风含玉佩声。
别离与僧约，明岁再来迎。

[五言绝句]
邻家人未识，床上坐堆堆。
郎来傍门户，满口索钱财。

[五言绝句]
入幕旌旗动，挥翰绮绣扬。
烟雾蒙玉质，斯人今则亡。

[七言律诗]
邮亭车马日纷纷，可遂尘埃老此身。
燕子恰如曾宿客，雁奴犹是未归人。
晚云明灭初收雨，朝日阴晴拟放春。
花木一时浑自好，寄声华发莫争新。

[七言绝句]
万里南来川藞苴，奔流度刃扣玄关。
顶门戳瞎金刚眼，去住还同珠走盘。

[五言律诗]
踽踽复睘睘，谁知远客情。
衰龄余六甲，酷暑畏三庚。
旧业今何有，秋衣亦未成。
东邻弄羌管，休作断肠声。

[七言绝句]
连昌宫废昌河在，事去时移语浪传。
下有荒祠难问处，古槐枝秃竹参天。

[七言绝句]
手撚芳枝酹渌樽，东君乃有发生恩。
即今省暖铜瓶水，罗幙围香共晏温。

[七言律诗]
风雨萧萧已送愁，不堪怀抱更离忧。
故人只在千岩里，桂树无端一夜秋。
把袖追欢劳梦寐，举杯相属暂绸缪。
觉来却是天涯客，簷响潺潺泻未休。

[五言绝句]
开帘见新月，便即下堦拜。
细语人不闻，北风吹裙带。

[五言律诗]
单于贪汉物，中国避天骄。
赐予金银贵，行来玉帛遥。
悲伤贾太傅，慷慨霍嫖姚。
恸哭辞新第，英雄未可招。

[七言律诗]
冷落秋风宅一区，悲歌岂为食无鱼。
去来军马潜窥伺，出没神奸未扫除。
许国有心虽感激，济时无路谩欷歔。
何当成就周宣业，再勒岐阳石鼓书。

[七言绝句]
人道渠阳尔崄囏，崄囏在彼我何关。
却从楚泽宽平后，雕尽从前镜里颜。

[五言律诗]
我生非瓠瓜，于世岂无情。
望道渺未见，谅知负平生。
将求挃挃获，奈何卤莽耕。
饥壤听造物，吾愿乃秋成。

[七言绝句]
寿山北耸侵隋碧，涢水南流接汉清。
宋玉阳台犹暮雨，子虚梦泽半春耕。

[七言律诗]
黄鹂百啭宿烟疏，近郭行春独驻车。
垅上劝耕聊问讯，棠阴听讼且踌躇。
远林桑尽蚕成茧，野水萍开獭趁鱼。
几处路旁垂苦李，游人不折意何如。

[五言绝句]
阴向鼻端灭，阳从眼里生。
会得个中意，更参三十年。

[七言律诗]
征人遥遥出古城，天河夜转漂回星。
银缕香寒凤皇薄，树色深含台榭情。
雨滋苔藓侵阶绿，为有秋期眠不足。
城边残月势如弓，月下丁东捣寒玉。

[七言律诗]
潇潇落叶满江城，冽地金风变世情。
无日不伤车北渡，有书难寄雁南征。
晓霜满地归心切，夜月悬梁梦不成。
渴望余波今已久，何时握手笑相迎。

[七言绝句]
未向燕台逢厚礼，幸因社会接余欢。
一鱼吃了终无媿，鲲化为鹏也不难。

[五言律诗]
君参唐句法，亲得浪仙衣。
薄宦因吟苦，高风与世违。
春寒留夜饮，月黑借灯归。
共隠知何日，空山老蕨薇。

[五言律诗]
淦水神仙宅，仙山夹县楼。
吾孙好诗句，归咏故乡秋。
紫竹遮书幌，红蕉拂钓舟。
东堂有平路，莫谒外诸侯。

[七言律诗]
一线微茫远未分，鼓行渐出海山门。
六鳌玉界移天柱，万骑冰河渡夜军。
天上亏盈随月魄，人间忠愤感胥魂。
吴儿不怕蛟龙怒，踏浪翻旗入阵云。

[五言绝句]
偶然眠一觉，推枕起来惊。
寂寞犹前日，荣华已隔生。

[七言律诗]
毗陵古郡接江堧，赴任琴书共一船。
下岸且寻甘露寺，到城先问惠山泉。
秋蟾吐槛供吟兴，野鹤偎床伴醉眠。
官散道孤诗格老，算应双鬓更皤然。

[七言律诗]
怪来篱下欲成蹊，菊似桃花赏客迷。
清郁虽同彭泽迳，娇红全是武陵溪。
露沾宿蘂金丝润，日炙繁英玉叶低。
占断春光与秋色，薰风特地与留题。

[七言绝句]
路入松声远更奇，山光水色共参差。
中峰禅寂一僧在，坐对梁朝老桂枝。

[五言律诗]
令节三秋晚，重阳九日欢。
仙杯还泛菊，宝馔且调兰。
御气云霄近，乘高宇宙宽。
今朝万寿引，宜向曲中弹。

[五言绝句]
不见姮娥影，清秋守月轮。
月中闲杵臼，桂子捣成尘。

[七言绝句]
凝伫虚亭未惬心，清光隠隠隔疏林。
欲观玉鉴呈全体，独倚朱栏到夜深。

[七言律诗]
弈世英髦命世贤，悬弧时节早秋天。
蟾光望处将三五，凤历推来恰半千。
功向清朝终突兀，寿同皇祚合连延。
预愁来岁逢今日，不得中书献此篇。

[七言律诗]
争得才如杜牧之，试来湖上辄题诗。
春烟寺院敲茶鼓，夕照楼台卓酒旗。
浓吐杂芳薰𪩘崿，湿飞双翠破涟漪。
人间幸有蓑兼笠，且上渔舟作钓师。

[七言绝句]
千年荷玉紫云蟠，偶翳浮尘影欲寒。
不是老人重着力，雨花洞口棘漫漫。

[七言绝句]
君到江南梅正开，折梅称寿亦佳哉。
平安傥遇重湖便，为把新诗写寄来。

[七言律诗]
圣朝纶阁最延才，须牧生民始入来。
凤藻已期他日用，隼旟应是隔年回。
旗飘岘首岚光重，酒奠湘江杜魄哀。
肠断秦原二三月，好花全为使君开。

[七言绝句]
洞府高深对月开，长疑底里閟龙雷。
天窗不照人间世，限尽游人自此回。

[七言律诗]
旱意初忧病圃场，霈然甘泽起羸尪。
穹苍既格由孚信，德教从来本抑强。
再熟言观竞藨衮，千仓行见咏丰穰。
帝虚左揆思良弼，霖雨重期泽万方。

[五言律诗]
闲立津桥上，寒光动远林。
皇宫对嵩顶，清洛贯城心。
雪路初晴出，人家向晚深。
自从王在镐，天宝至如今。

[七言律诗]
岁晏梁园密雪飞，出关犹忆弃𦈡时。
属鞬正是从军乐，插羽那忧草檄迟。
陪宴初筵挥玉柄，从游别墅骋金羁。
只应偏啖牛心炙，自此声名汉殿知。

[七言绝句]
豹堂春水绿泱涣，谢市云深柳线长。
睡熟不知潮信过，船头晚雨打菰蒋。

[七言绝句]
敝车羸马袅荒陂，十步蹒跚九步欹。
不恨傍人骑马过，病夫曾有少年时。

[七言绝句]
千山木落涧风豪，十里瑶林月邑高。
醉尉不来村墅冷，三更绕树读离骚。

[五言绝句]
数亩苍苔石，烟蒙鹤卵洲。
定因词客遇，名字始风流。

[七言绝句]
琵琶弦急衮梁州，羯鼓声高舞臂鞲。
破费八姨三百万，大唐天子要缠头。

[七言律诗]
霜露悲伤老益增，辄凭精意托真乘。
舞花忽报难遭瑞，佳气冥符不尽灯。
薝葡园中纷一色，兜罗世界结千层。
五天应供非虚语，从此云头日日升。

[五言律诗]
万籁声久寂，三更霜已寒。
老人袖手坐，一气中自存。
自得此中趣，不与儿曹论。
但有老孟光，相对亦无言。

[七言律诗]
千步平场筑杵齐，西风墟落转凄迷。
要教岁计收霜稻，不分时长弄雨粞。
曩祝污邪酬愿望，近居畏垒费推挤。
先生莫恋无钱饭，定把长镵理旧畦。

[五言律诗]
事业新来别，贤愚久自知。
作文时似呪，写字忽如锥。
卖屋因为宅，谋官本近医。
有来评世务，好好只相随。

[七言律诗]
穷乡久客易消魂，短发秋来白几分。
梦泛扁舟镜湖月，身骑瘦马剑关云。
万钉宝带知何用，九转金丹幸有闻。
欲与先生同此计，会营茅舍近江滨。

[七言绝句]
笋茁桐敷又一时，想君日日有新诗。
诗成寄我何其晚，要与羊何共和之。

[五言律诗]
家山岂不好，更欲访庐君。
应意麋鹿友，其如鸿雁群。
江湖秋渺渺，道路雨纷纷。
岁晚成归否，高山有白云。

[五言绝句]
夜月闽杯浅，春风楚制轻。
故乡空费梦，来此听谿声。

[五言律诗]
楚芳有幽姿，采采倏盈把。
馨香满襟袖，欲寄同心者。
道远不可求，余怀为谁写。
佩服林下游，自爱逸而野。

[七言绝句]
门前樵径连江寺，岸下渔矶系海槎。
待到秋深好时节，与君长醉隐侯家。

[七言律诗]
檐下枯槎拂荻梢，山川迤逦费公瓢。
幽泉细细流岩鼻，盆水弥弥涨海潮。
但爱坚如湖上石，谁怜收自灶中焦。
苍崖寒溜须佳荫，尚少冬青石茧苗。

[七言绝句]
亭上横看十六峰，峰头烟霭碧连空。
不须更作游山计，坐遣诗情落酒中。

[五言律诗]
有句闲中得，应知百虑休。
麦天连涧冷，梅月夹山稠。
唤起陶潜醉，能消庾信秋。
朝端富鹓鹭，边琐少貔貅。

[七言律诗]
圣代谏臣停谏舌，求归故里傲云霞。
溪头讲树缆渔艇，箧里朝衣输酒家。
但爱身闲辞禄俸，那嫌岁计在桑麻。
我来幸与诸生异，问答时容近绛纱。

[五言绝句]
风花荣落速，水月浄明深。
物物观天理，资吾入道心。

[五言律诗]
野宿孤村迥，山行十里荒。
犊眠衰草壤，马踏落梅香。
入眼春晴薄，打头风势扬。
莫嗟登陟苦，明日看潇湘。

[五言律诗]
水畔花饶笑，欹枝映小亭。
日光烘欲醉，江色冷还醒。
浅白浑迷鹭，残红尚衬萍。
幽人颇萧索，此地要频经。

[七言律诗]
渥洼徒自有权奇，伯乐书名世始知。
竞走墙前希得俊，高县日下表无私。
都中纸贵流传后，海外金填姓字时。
珍重刘繇因首荐，为君送和碧云诗。

[七言律诗]
邑小虽贫亦自嘉，遥知深僻似山家。
我思宫锦袍如梦，汝向黄绸被放衙。
守忆旧游须易事，吏存古意要无华。
但令禾麦年年好，肯羡河阳一县花。

[五言律诗]
夜半观天象，无星定肯晴。
河流兼市没，船势与楼平。
未杀漂摇意，仍添飒洒声。
人膏饫鱼鼈，真宰忍忘情。

[七言律诗]
宝界香园接翠微，此焉空寂远尘机。
寒冰扣晓人无垢，古剑藏秋谷有辉。
水石潺顽迷客径，松云洒落护禅扉。
我来笑被名缰锁，斜日匆匆策马归。

[五言律诗]
垂钓坐盘石，水清心亦闲。
鱼行潭树下，猿挂岛藤间。
游女昔解佩，传闻于此山。
求之不可得，沿月櫂歌还。

[五言律诗]
晓月难为光，愁人难为肠。
谁言春物荣，独见叶上霜。
雕鹗失势病，鹪鹩假翼翔。
弃置复弃置，情如刀劒伤。

[七言律诗]
第五桥通曲港船，直摇春水到门前。
休官久作渔竿客，扶老来寻鹤氅仙。
畴曩欢娱如昨日，今吾衰飒最高年。
旧坟新冢石羊马，且举残杯莫怆然。

[七言律诗]
忆昨天台到赤城，几朝仙籁耳中生。
云龙出水风声急，海鹤鸣臯日色清。
石笋半山移步险，桂花当涧拂衣轻。
今来尽是人间梦，刘阮茫茫何处行。

[七言律诗]
世事何曾挂齿牙，只将放浪作生涯。
有时掬米引驯鹿，到处入林求野花。
邻父筑场收早稼，溪姑负笼卖秋茶。
等闲一日还过却，又倚柴扉数暮鸦。

[七言绝句]
丛林涧水尽萦回，岩室云房不染埃。
若使此中容小隠，会须卜筑赋归来。

[七言绝句]
锦衣鲜华手擎鹘，闲行气貌多轻忽。
稼穑艰难总不知，五帝三王是何物。

[七言律诗]
家世相传逢掖衣，如今结果亦随时。
二三子遂舍瑟作，七十翁方扶杖嬉。
野老忧晴妨宝穑，社人怕雨湿灵旗。
遥知铃阁无歌管，一点青灯照董帷。

[五言绝句]
一霎荷塘雨，明珠翠盖擎。
柄危难得稳，稍侧便须倾。

[七言绝句]
艳杏夭桃日夜忙，雨余啼损不成粧。
元戎和气春风似，又引笙歌看海棠。

[七言绝句]
几年闻此好名围，平地黔巫翠扫天。
萧岸半摧林影暗，乱萤闲自点湖烟。

[五言律诗]
白发太无情，朝朝镊又生。
始因丝一缕，渐至雪千茎。
不避佳人笑，唯慙稚子惊。
新年过半百，犹叹未休兵。

[五言律诗]
中表多离隔，情亲子独贤。
心游众目外，气出万夫前。
米贱犹堪饱，官闲不记年。
春风上严濑，为我略回船。

[五言律诗]
竹舆开两牖，秋色为横分。
左送廉纤月，右揖离披云。
诗情满行色，何地著世纷。
欲语王县令，三叫不能闻。

[五言绝句]
郎去无见期，妾死那瞑目。
郎归认妾坟，应有相思木。

[七言绝句]
竹遶清渠长嫩蒲，数声村角晚吹梧。
山家最怕清明雨，打落残花一片无。

[七言绝句]
昏昏水气吐玄云，自是先生笔有神。
不洗从来姿媚态，可怜北面卫夫人。

[七言律诗]
江外音书久不来，重城昏鼓又相催。
眼前萤掣簷前电，耳底蚊轰屋底雷。
乃事类棋方入局，此心如火已成灰。
凭君试问吴元白，老寇东川回未回。

[五言律诗]
路入兴安境，风光异昔年。
山川虽好在，井邑顿凄然。
雨打半颓屋，烟荒未辟田。
起丁征籴急，官府为防边。

[七言律诗]
大器何妨更晚成，当年师友尽豪英。
高谈每及功名际，壮志元无宠辱惊。
天上玉楼须作记，人间白日睹佳城。
伤心宿草东吴路，云水凄凉万古情。

[七言律诗]
早得东堂桂一枝，凌云词赋汉皇知。
从军久在红莲幕，对策曾临白玉墀。
霰雪陪游应不晚，弦歌为政莫嫌卑。
春官宗伯大京兆，喜见门生趋府时。

[五言律诗]
未见南溪泛，一看洞府家。
径荒冲暮雀，林静起栖鸦。
锁钥何其密，推敲漫自加。
及归已薄暮，渔火在园沙。

[七言绝句]
依依高树出宫墙，摇曳青丝百尺长。
愿与宣温万年树，年年岁岁奉君王。

[五言律诗]
幽怀聊自适，踈性懒相过。
尘事偏宜少，诗篇不厌多。
三人花下酒，一曲醉时歌。
此外非吾事，陶陶奈乐何。

[七言律诗]
归来便觉此身尊，傲世犹嫌习气存。
已是半生走风雨，但持一笑信乾坤。
贪闲且复逃空谷，自衒终羞倚市门。
庭院绿阴生午寂，坐听禽语对清樽。

[七言绝句]
不合生来爱苦吟，书淫传癖到于今。
江湖未遇医治手，烦向诗脾谩一针。

[五言律诗]
读书陋巷中，愚直与时忤。
一鹤仰天鸣，志不在尘土。
有怀诸葛公，默然不发语。
后世无斯人，清风激千古。

[五言律诗]
移植自硗瘠，秋来成两丛。
翠旌舒晓日，绿锦障西风。
雨砌珠珮委，风簷翚扇重。
主人培壅厚，未肯畏严冬。

[七言绝句]
共住西山一片云，朝昏钟磬亦相闻。
天台南岳当时事，彼彼情怀未得论。

[五言律诗]
郡府猿声外，旌旗鸟道边。
楼高出楚塞，烟霁识巴船。
襦袴嗟来暮，簪绅惜外迁。
皇仁矜远俗，非谓意疏贤。

[七言律诗]
此君见我眼犹青，笑我吟髭雪点成。
忆昔与君同舍日，听渠将雨作秋声。
夜来递宿三更悄，叶底春寒一倍生。
梦入故园数新笋，穿篱破藓几茎茎。

[七言律诗]
野色湖光淡复浓，阿香神爻巧相逢。
金篦莫辨烟中树，蜡屐难登海上峰。
帝眷驿驰丹诏问，客归亭有白云封。
边无牧马村无犬，击壤何妨作老农。

[五言律诗]
休问西来意，吾行日向南。
凄凄达磨懴，历历善财参。
旧事已不忆，新交宁易谈。
维摩本无语，非是学三缄。

[七言律诗]
数星犹自耿寒空，海气弥天晓日红。
没胫已无当路雪，打头不过暂时风。
乡情客思鸿飞外，春色晴光鹊语中。
临酒对花犹健在，谁云矍铄一衰翁。

[五言律诗]
节概松千丈，声华桂一枝。
牵丝始游宦，解组遽安时。
人美抛官早，身嫌了事迟。
反真聊示病，曾不谒巫毉。

[七言律诗]
夜长偏觉漏声迟，往往随歌惨翠眉。
黄叶落催砧杵日，子规啼破梦魂时。
明妃去泣千行泪，蔡琰归梳两鬓丝。
四皓入山招不得，无家归客最堪欺。

[七言绝句]
秋风御路冠盖满，晓月画楼钟鼓迟。
卧听传呼丞相入，可怜正是上朝时。

[五言绝句]
虽匪囊中物，何坚不可钻。
一朝操政柄，定使冠三端。

[五言律诗]
门表尚巍昂，尊名擅一坊。
珂鸣非故里，星聚有新堂。
月暗乌啼夜，风高雁折行。
吾生如寄耳，端是橘中藏。

[五言绝句]
孤素发残枝，非关比众迟。
殷勤胜菖叶，重叠为农时。

[五言律诗]
佯狂真佯狂，踏碎东风影。
一任东风吹，花意乱不定。
閙閙人丛中，人人唤不应。
借问老先生，莫教是姓郑。

[五言律诗]
有位方忧失，无家岂念归。
贤愚竟谁得，今昨两皆非。
世事无长算，人情忽骇机。
细思如意处，惟有钓鱼矶。

[七言绝句]
辚辚翟辂八銮鸣，佐馂瑶池奉玉觥。
一事百王元未有，圣人仍是圣人甥。

[五言律诗]
悠悠此世路，窘窘诸生业。
究竟非所宜，俱为谬参涉。
三年就羁旅，万事转拘劫。
故山归无月，独夜梦黄叶。

[七言律诗]
紫陌金隄映绮罗，游人处处动离歌。
阴移古戍迷芳草，花带残阳落远波。
台上少年吹白雪，楼中思妇歛青蛾。
殷勤攀折赠行客，此去关山雨雪多。

[七言绝句]
川舌一从尝虏馔，山衣三载湿湘云。
挑包又过江南去，𫛸鴂遥知半路闻。

[七言律诗]
夜来经雨学啼妆，今日摧红怨夕阳。
已落旋随春水急，强留还怯晚风狂。
应将别恨凭鶑语，更把归期趁蝶忙。
谁谓多情消不得，梦魂犹惜满栏香。

[七言绝句]
简斋绝句天为笑，旋到调羹鼎伴来。
只合拜梅为座主，画梅且尔况真梅。

[五言律诗]
越禽惜羽毛，不向恶木栖。
木奴重逾淮，爱尔巢其枝。
巢枝不食实，中有二老棋。
乳子月明中，梦绕东南飞。

[七言律诗]
荆棘林中蛇虺惊，悬知不作凤雏鸣。
维熊已误传佳梦，得女犹能继颂声。
贫贱预求梁氏壻，才情敢擅谢娘名。
囊中幸自全无物，更觉新来分外清。

[七言律诗]
两度为霖六镇临，春残公暇宴棠阴。
周瑜辩乐宁妨醉，裴度论兵不废吟。
五色诏书丹凤降，十香御酒翠娥斟。
野人每喜陪樽俎，三入唯愁阻访寻。

[七言律诗]
不须乘月坐胡床，帘底高张蜜炬香。
随意尊罍供北海，等闲谈论到羲皇。
三朝旧德真忘分，一介微官倍有光。
礼绝百寮明日事，可能重许上公堂。

[七言律诗]
小山相对数椽地，乐与心期境自多。
有酒未妨同客醉，无情到了任君魔。
采薇行歌亦劳矣，饮水曲肱还会么。
只恐时来把不住，更看究竟事如何。

[七言律诗]
不夜城头著此亭，山川幻化抑何神。
高低地势平于水，穷富人家等是春。
一气中间知有造，四方上下了无尘。
烹茶读易从古适，不羡梁园作赋人。

[七言绝句]
市行高下不须疑，问著平人自得知。
红豆啄残鹦鹉粒，碧梧栖老凤凰枝。

[七言律诗]
若耶溪边天气秋，采莲女儿溪岸头。
笑隔荷花共人语，烟波渺渺荡轻舟。
数声水调红娇晚，棹转舟回笑人远。
肠断谁家游冶郎，尽日踟蹰临柳岸。

[七言律诗]
嗟哉彻之有天下，甘心神仙希羽化。
五十余丈起楼观，万八千里走车驾。
安期羡门竟何在，五利文成终死诈。
若非留意尚文学，嬴政且贤非尔亚。

[七言绝句]
天声未畅威穷发，将军已过长城窟。
红旗半卷夜归来，马蹄踏碎天山月。

[七言绝句]
飞泉列岫压穷野，冷碧寒青光鬭射。
片云片石何太高，为谁留在长松下。

[五言绝句]
兄昔守清江，弟亦官白下。
檄书几经过，铃合奉闲暇。

[五言律诗]
神仙久留滞，清切伫飞翻。
忽佐南方牧，何时西掖垣。
高车自兰省，便道出荆门。
不见河梁别，空销郢路魂。

[五言律诗]
畴昔三洪并，声名四海知。
灵光一老在，𬸚𬸦九成仪。
近有同朝喜，今无远室思。
双瞻最良誉，合瑞圣明时。

[七言绝句]
闻说仙居窈复宽，湖山全似画图看。
谪归正值皇纲整，莫向斯时咏考槃。

[七言绝句]
君王不解据南阳，亚父徒夸计策长。
毕竟亡秦安用楚，区区犹劝立怀王。

[七言律诗]
吏隠盂城九十旬，丰年日日是佳辰。
赋成席上犹飞雪，歌动梁间已落尘。
此地谁为爱酒伴，他时傥忆种花人。
五坛芍药齐教放，何处扬州更觅春。

[七言律诗]
叶艇悠扬鹤髪垂，生涯空托一纶丝。
是非不向眼前起，寒暑任从波上移。
风瀁长歌笼月里，梦和春雨昼眠时。
逍遥此意谁人会，应有青山渌水知。

[七言绝句]
仲冬严寒年年事，须知事上大有事。
若人知得事上事，到了全然不干事。

[七言绝句]
扰扰人心随渺茫，更于底处问穹苍。
今朝开霁君知否，春到无边花草香。

[七言律诗]
突虎冲蛇献荔枝，冰皴雾瘴覆全师。
艳妃有弟堪为相，叛将无君懵不知。
嗣后已成灵武篡，旧臣空复曲江思。
太平可似花开易，羯鼓三声唤得来。

[七言绝句]
提携禅客扶衰杖，断当姻家葬骨山。
因病废棋仍废酒，鹧鸪鹦鹉伴清闲。

[七言绝句]
真鬬九汤云起雪，贡余径寸玉无瑕。
春寒不念山中事，岁岁封题记我家。

[七言绝句]
小醉初消日未晡，幽窗催破紫云腴。
玉川七盌何须尔，铜碾声中睡已无。

[七言律诗]
黎明驾出告熙成，朝野人呼万岁声。
日上天门春意近，雪残宫瓦晓寒生。
六龙宠护随天仗，三爵恩容醉御觥。
德似丘山纤未报，白头知愧不知荣。

[七言律诗]
因趋先陇问耕桑，益见农家事可伤。
种麦未生遭土涝，鬻禾无价值钱荒。
阴风鼓怒资时旱，寒色催愁上夕阳。
里俗漫矜吾太守，不知何术致民康。

[七言绝句]
门巷深深过客稀，杖藜闲坐钓鱼矶。
醉来一枕华胥梦，肯校人间是与非。

[七言律诗]
清朝出宰是郎星，牛刃恢恢正发硎。
宾佐雍容心尽赤，杯盘酬对眼全青。
政平况是庭无讼，俗易还闻户不扃。
赢得通宵恣欢谑，看看联翮上朝廷。

[七言绝句]
江都著足写余酣，颇怪朝晖变夕岚。
我与诸峰俱是画，解随归鸟过山南。

[五言律诗]
不归何慰亲，归去旧风尘。
洒泪慙关吏，无言对越人。
远帆花月夜，微岸水天春。
莫便随渔钓，平生已苦辛。

[五言律诗]
今夕定何夕，对此山苍然。
偷生经五载，幽意独已坚。
微阴拱众木，静夜闻孤泉。
唯应寂寞事，可以送余年。

[五言律诗]
步步入林中，山穷意未穷。
偏逢僧话久，转与鹤栖同。
烛焰风销尽，兰条露湿空。
又须从此别，江上正秋鸿。

[七言绝句]
潮平烟敛月明高，霁宇涵空见羽毛。
我自无能君了了，樯杆独倚调离骚。

[七言绝句]
萧萧衰发倚西风，两岸青山尽识侬。
东去西来缘底事，祇应添得一龙钟。

[五言律诗]
庭前杨柳枝，春来蔚然绿。
老翁鬓边青，已去不可复。
举杯属春风，此理竟如何。
转首飞杨花，春风自蹉跎。

[五言律诗]
小舟随处去，幽意日相亲。
野草胜荷叶，轻鸥似逸人。
闲思此湖水，曾洗几京尘。
甚欲营渔屋，空虚未有因。

[五言绝句]
所思终不见，渺渺政愁余。
试向江头钓，怕逢双鲤鱼。

[七言绝句]
禁苑秋来爽气多，昆明风动起沧波。
中流箫鼓诚堪赏，讵假横汾发櫂歌。

[七言律诗]
卜居幽胜衡山绕，五峰西望青冥杳。
乍聚乍散看浮云，时去时来送飞鸟。
卷舒自在都无情，饮啄天然类不扰。
我生何似鸟与云，掉头心向人间了。

[七言律诗]
补天残片女娲抛，扑落禅门压地坳。
霹雳划深龙旧攫，屈槃痕浅虎新抓。
苔黏月眼风挑剔，尘结云头雨磕敲。
秋至莫言长矻立，春来自有薜萝交。

[七言绝句]
祖父田园俱属我，中间树子岂由他。
连枝带叶和根拔，要见儿孙意气豪。

[七言绝句]
细草穿沙雪半销，吴宫烟冷水迢迢。
梅花竹里无人见，一夜吹香过石桥。

[七言律诗]
万堆顽碧耸峣嶕，壅遏江流气势骄。
铁马阵横秋战苦，水犀军乱夜声嚣。
吕梁谩记庄篇险，滟滪休夸蜀道遥。
怒激波声犹可避，中伤荣路不相饶。

[七言绝句]
翠羽纷披一尺长，带烟和雨过书堂。
知君别有臞仙种，容易难教出洞房。

[七言律诗]
初无警策骤惊人，亦不媕婀巧进身。
每向经筵持正论，愿于国脉奖忠臣。
昔从新政趋严召，今为衰年避要津。
陛下果能行古道，虽闲犹是太平民。

[五言律诗]
出送乡人尽，沧洲未得还。
秋风五陵树，晴日六街山。
有景终年住，无机是处闲。
何当向云外，免老别离间。

[五言律诗]
浮云起足下，是子欲归家。
藏室收芸蠹，丹房扫箭砂。
时闻捣药鸟，啼向款冬花。
莫使山童去，惊飞逐乱鸦。

[七言律诗]
神祠斋馆卧耽耽，五鼓星河屡起瞻。
剑珮森森趋帝右，衣冠肃肃奉宸严。
风传远壑松千树，人拥回廊月一帘。
四岳旌幢初会散，晨乌声动庙竿尖。

[五言律诗]
静景凭高望，光分翠嶂开。
崄飞千尺雪，寒扑一声雷。
过去云冲断，旁来烧隔廻。
何当住峰下，终岁绝尘埃。

[七言律诗]
旋装新架对庭除，多谢春工与点酥。
云叶扶疏成翠幄，玉花浮动满龙须。
招邀蜂蝶来书幌，燕集宾朋共酒壶。
荫酿欲教香入骨，醉中芳馥任歌呼。

[七言律诗]
牛羊日夕鸟知还，休说年时玉笋班。
四皓亦尝空老去，二疏不在共功间。
修书尚觉归期晚，隠几兼忘永日闲。
况有宸章长对越，昭回云汉不违颜。

[七言绝句]
终日盘盘圆又圆，中间一位土为尊。
磨来磨去知多少，个里全无斧凿痕。

[七言律诗]
云阳县郭半郊坰，风雨萧条万古情。
山带梁朝陵路断，水连刘尹宅基平。
桂枝自折思前代，藻鉴难逢耻后生。
遗事满怀兼满目，不堪孤棹舣荒城。

[七言绝句]
陆子泉头春水生，一瓯新乳雪花明。
唤回明照山前梦，起对庭花忽自惊。

[七言绝句]
粉光薄薄髻云垂，叶满湘笼独步时。
女伴未来归未得，水边闲照插花枝。

[七言律诗]
昔贤两手并擎天，鼇极功成势晏然。
宗庙鼎彜刊祖烈，相门衣钵付家传。
蓝田种玉连连好，沧海遗珠颗颗圆。
六合共知推昼锦，云来重为拂青毡。

[七言绝句]
花开日日插花归，酒盏歌喉处处随。
不是心闲无此乐，莫教门外俗人知。

[五言律诗]
春近寒尤苦，先生不下堂。
乌皮蒙燕几，白拂挂禅床。
书架斜斜设，梅花细细香。
悠然睡还起，已觉日微长。

[七言律诗]
溪行曲入四五里，乃见江城大如斗。
人烟疏少白日静，风物澄明新雨后。
古来豪俊多在此，怅望千秋一回首。
谢家青山空自高，李白扁舟复何有。

[七言律诗]
沐罢巾冠快晚凉，睡余齿颊带茶香。
舣舟北岸何时渡，晞发东轩未肯忙。
康济此身殊有道，医治外物本无方。
风流二老长还往，顾我归期尚渺茫。

[七言律诗]
江边回首见峥嵘，砥柱颓波气象狞。
三面好山俱觌面，一泓寒绿不闻声。
月从康节诗边吐，风向包羲易里生。
如此生涯天未老，更须著脚外间行。

[七言律诗]
长安弃废比藩方，通理犹宜占省郎。
入洛才名齐二陆，有唐门户本三杨。
袖中丹桂家声在，道畔丰碑祖德光。
莫向公余寻故第，榛芜难认靖恭坊。

[七言律诗]
真是儒仙薮泽姿，长髯合住谢家池。
香炉峰下看云坐，碧玉壶中倒景窥。
妙旨五千归日用，纂言十万见宗师。
故交幡起逃儒恨，不值青藜夜访时。

[五言律诗]
投真落人世，倐经四九年。
覩纷未尝竞，内顾净且渊。
果逢飞行羽，得披紫微仙。
携手浮绛波，绛波春渺然。

[七言绝句]
经旬风雨陡新晴，一夜蟾光直到明。
清晓衣冠原庙去，分明眷佑似平生。

[五言律诗]
九重圣端拱，慨念人材重。
澄清鸳鹭行，拔尤锄猥茸。
辅郡与畿甸，连岁拜殊宠。
付君天下平，民寃自无壅。

[七言律诗]
志士长悲处死难，唯公勇决一言间。
结缨季路空遗迹，投阁扬雄亦厚颜。
义烈峥嵘昭国史，忠魂寂寞閟家山。
只鸡已负它年约，下客伤心两鬓斑。

[七言绝句]
月到松庭鹤未眠，玄都羽士诵灵篇。
玉炉烟断瑶坛冷，金磬一声霜满天。

[七言律诗]
浅白轻红笑倚门，何须雪夜忆前村。
韶光定入诗人句，胜事难逢俗子言。
风振绣衣须命驾，云随皂盖欲窥园。
人生易老愁春老，问柳寻花故事存。

[五言律诗]
早传黄石系，未伴赤松游。
暴疹惊床蚁，深恩赐养牛。
谿璜俄碎玉，川檝遂藏舟。
萧相今无嗣，夫人绍酂侯。

[七言绝句]
春秋将绝书刘子，汉史虽终述武侯。
旧国不知遗烈在，我来偶作冶城楼。

[七言律诗]
遐荒迢遰五羊城，归兴浓消客里情。
家近似忘山路险，土甘殊觉瘴烟轻。
梅花清入罗浮梦，荔子红分广海程。
此去定知偿隐趣，石田春雨读书耕。

[七言绝句]
碧山深处敞层岩，中有幽人默自参。
休指天云与瓶水，烦师试说后三三。

[五言律诗]
建溪疑雪白，日铸胜兰芳。
谁知真苦涩，黯淡发幽光。
骑省可正论，农卿今则亡。
怀人坐太息，泉竭鼎无汤。

[七言绝句]
李氏当年著佛书，此邦犹记旧居庐。
因公寻访松生语，不识何人为守株。

[五言绝句]
菌生枝上雨，龙起穴中雷。
怪影漫溪侧，寒根缠石回。

[七言绝句]
花头素片剪成冰，叶背青琼刻作棱。
珍重儿童轻手折，绿针刺手却渠憎。

[五言绝句]
叶细浑疑竹，丛轻却象花。
果然能辟谷，谁不护萌芽。

[七言律诗]
金殿销香闭绮栊，玉壶传点咽铜龙。
狂飙不惜萝阴薄，清露偏知桂叶浓。
斑竹岭边无限泪，景阳宫里及时钟。
岂知为雨为云处，只有高唐十二峰。

[七言绝句]
天地方收肃杀功，菊枝倾倒不成丛。
碎金狼藉不堪摘，图得人知色是空。

[五言律诗]
树合春城暗，江鸣夜硖喧。
艰难犹此地，漂泊更何言。
冉冉轻烟集，辉辉列宿繁。
巡簷望南斗，无路入修门。

[五言律诗]
林泉久自得，窗户向深幽。
不复嫌村酒，何能有客愁。
夕阳烘远水，飞絮挟轻鸥。
杖屦归从晚，柴门月一钩。

[五言绝句]
醇醴浮金斝，柔蔬饤玉盘。
尝新兼介寿，齐奉两宫欢。

[七言律诗]
蓬荜萧然一亩宫，生涯四壁有清风。
乡闾高行终无玷，场屋遗才误至公。
书卷五车心尽记，年华八十耳犹聪。
满杯雪液聊分酌，别后音尘岂易通。

[七言绝句]
梭作龙飞应自喜，指将针决欲何求。
頼君乍觉登天梦，不尔王敦一辈流。

[七言律诗]
扬鸾设醴奏丝桐，九日台头咏渚鸿。
宣远风情虽旷代，渊明霜气直横空。
卧龙自命初非过，戏马当时未足雄。
莫笑东篱太岑寂，南山长在醉醒中。

[五言律诗]
悯雨连三月，为霖抵万金。
小垂开士手，足慰老农心。
果欲千仓积，犹须一尺深。
病夫浑不寝，危坐听佳音。

[七言律诗]
拟乞四明幕下客，忽得严陵阙两年。
造物故怜贫已甚，去家不费一篙船。
世事低昂吾有分，人生出处亦关天。
钓台高士不可尚，赢得桐江在眼前。

[七言绝句]
一声寒角四更终，吹下云间细细风。
孤馆几多人展转，半窗明月与谁同。

[五言律诗]
八十余年寿，孀居备苦辛。
成家无别物，有子作诗人。
远客移书吊，新坟得佛邻。
秋堂挂遗像，癯若在时身。

[五言律诗]
笑我布衾故，分君楮幅温。
尚嫌肱当枕，端称席为门。
败箧薪钱尽，幽窗雪意昏。
寤惊双脚暖，犹恐锦鲸存。

[五言律诗]
吾诗吟未了，今尔亦工吟。
笔下心思苦，书中理趣深。
青灯宜远到，白日易西沈。
多谢怜衰疾，连朝独见临。

[五言律诗]
咫尺桃源路，乘闲许杖藤。
高谈六十刼，暗室百千灯。
邀月公挥手，眠云我曲肱。
洞门初不锁，俗客岂容登。

[五言律诗]
扁舟临朝阳，匹马渡江北。
志士岂懐居，征夫乐行役。
东风吹高原，生意密如织。
早晚卸尘鞍，皇州正春色。

[五言律诗]
遥想登高处，姑苏秋草多。
那无万古恨，少作五噫歌。
野菊萧萧晚，江鸿叠叠过。
尺书不可托，送目奈愁何。

[七言律诗]
小园五亩翦蓬蒿，便觉人间迹可逃。
尽疏珍禽添尔雅，更书香草续离骚。
药苗可𣃁携长镵，黍酒新成压小槽。
老入鹓行方彻悟，一官何处不徒劳。

[七言绝句]
夜诵都忘浪枕喧，尔家江月旧楼存。
新来转使朝宗近，目送风帆到海门。

[七言绝句]
短篷载影夜归时，月白风清易得诗。
不识酌泉拈菊意，一庭寒翠蔼空祠。

[七言绝句]
黄昏云散山山雨，优钵花开处处春。
宝塔寻常凌宇宙，灵坛咫尺觐星辰。

[五言律诗]
畏风垂首立，临水侧身行。
更拂悬崖壁，援毫写姓名。
一道来何处，千寻正面前。
时时玉麈下，纷泊鬓毛间。

[七言律诗]
昔年我见杯中渡，今日人言鹤上逢。
两虎定随千岁鹿，双林添作几株松。
方瞳应是新烧药，短脚知缘旧施舂。
欲请僧繇远相画，苦愁频变本形容。

[五言绝句]
二妃泣苍梧，泪多衣袂黑。
犹似不忘君，垂头情脉脉。

[七言律诗]
竹寒沙碧浣花溪，菱刺藤梢咫尺迷。
过客径须愁出入，居人不自解东西。
书签药里封蛛网，野店山桥送马蹄。
岂藉荒庭春草色，先判一饮醉如泥。

[七言律诗]
脑脂遮目乏风味，宴坐禅床真得计。
赤眼归宗近似之，面壁少林聊复尔。
东坡妙语久犹新，治目常存如治民。
但学曹参相齐法，清夷王度不无人。

[七言律诗]
清护祠香立翠寒，谁知活处发霜痕。
生生与善相为脉，节节是仁皆可根。
方信虚中涵造化，何妨直下长儿孙。
更须就此封培去，千亩成阴百世门。

[七言律诗]
历遍江湖几万重，岂期方到洞霄中。
山翻九锁天分出，洞彻三茅地透东。
夭矫龙蛇幢节影，晶荧日月御香风。
茫茫世上寻云汉，何必仙宫胜此宫。

[七言律诗]
船掠湖堤不入城，葛巾羽扇试春行。
女墙迤逦横轻霭，佛阁峥嵘倚晚晴。
树冒藤花堆故绣，风吹莺语送新声。
细思造物何由报，遣作闲人过此生。

[五言律诗]
风柳疎无力，秋花冷不香。
客请随去燕，凉思起啼螀。
地入闽山隘，天连越树长。
年年捣衣石，为尔感征裳。

[七言绝句]
伐性蛾眉贾祸长，何如铅鼎养中央。
应怜剌剌出门语，苦怨寥寥秋夕凉。

[七言绝句]
兼忘物我玩鸥客，自得行藏遵渚鸿。
看破眼前人与物，紫玄翁在小桥东。

[七言绝句]
图画巫山十二峰，缄题遥寄旧游从。
烦君子细看山色，不似老夫归意浓。

[七言律诗]
老泉坡颍成名了，曾应君家木假山。
父与子偕升礼部，弟随兄去入贤关。
龙驱万马空如洗，凤挟双雏逸莫攀。
早早归来荣昼锦，绿衣争映彩衣斑。

[五言律诗]
日斜犹畏暑，吏退合偷闲。
霞散红绡薄，溪回碧玉弯。
伴人惟羽扇，娱客欠风鬟。
且复哦新句，相嘲饭颗山。

[七言绝句]
望中惟有山平远，山外更连天泬寥。
好着个亭管烟水，夜凉明月举杯邀。

[五言绝句]
小雨滋春态，余花落晚香。
扁舟还独往，谁与论行藏。

[七言律诗]
南漪胜槩压西湖，珍重瀛洲肯寓居。
红藕自欣归赋咏，杜鹃应叹早驱除。
烟收露下鸣皋鹤，风定波平在藻鱼。
个里凭栏知有得，绝胜闭户病相如。

[七言律诗]
凤凰梧栖竹实食，胡为使之在枳棘。
开轩种梧高几尺，凤兮凰兮聊尔息。
莫羡风微燕雀高，一飞定展冲天翼。
览辉瑞世鸣朝阳，此梧长向人间碧。

[七言律诗]
本根树立宜坚厚，韡韡佳花号石榴。
丹赤终能尽敷吐，馨香何必事飘浮。
晴光照处火欲烈，雨气凝时血不流。
莫怨春风施力晚，天教美实冠清秋。

[五言绝句]
郎身如纸鸢，断线随风去。
愿得上林枝，为妾萦留住。

[七言绝句]
膻羊腥犬沸中原，五岳之中四岳昏。
节义衡山独不辱，万年千载戴明恩。

[五言律诗]
白羽逐青丝，翩翩南下时。
巴人迎道路，蛮帅引旌旗。
暮雨山开少，秋江叶落迟。
功成益地日，应见竹郎祠。

[七言绝句]
如何是佛烂冬瓜，咬著冰霜透齿牙。
根蒂虽然无窖子，一年一度一开花。

[七言绝句]
身如蚕老已三眠，一茧何妨自裹缠。
豆饭藜羹支永日，槿篱竹屋送余年。

[五言律诗]
梅花已著眼，竹叶况黏唇。
只此留残岁，那堪忆故人。
乱罹书不远，衰病日相亲。
江浦思归意，明朝又一春。

[七言律诗]
来时春半忽惊秋，思虑关心欲破头。
符竹徒劳乘绝障，舆图那忍望神州。
未酬素志终难已，欲问皇天肯断休。
樽酒且须浇垒块，不须更作畔牢愁。

[五言律诗]
故里夫差国，高名惠远师。
君恩从野逸，归棹逐凌澌。
旧访虽无念，牵怀亦有诗。
因行过秦望，为致李斯碑。

[五言律诗]
春木争秀发，嗟君独不材。
须惭一花少，强逐众芳开。
顽艶人谁采，微香蝶不来。
直为无用物，空尔费栽培。

[七言绝句]
花濑蒙蒙紫气昏，水边山曲更深村。
终须拣取幽栖处，老桧成双便作门。

[七言律诗]
□□如斯举一隅，谁非长夜閟金乌。
裹尸马革真□□，□□□山浅丈夫。
羽化苦无仙伎俩，茶毗别是佛规模。
□□彭祖终须尔，匪悟浮休肯豫图。

[五言律诗]
芬芳禁林晚，容与桂丹前。
横空一鸟度，照水百花然。
绿野明斜日，青山澹晚烟。
滥陪终宴赏，握管类窥天。

[七言绝句]
乘桴何计去浮家，学舞空余短袖嗟。
自笑缤纷兰佩老，欲将心迹问重华。

[七言绝句]
少陵早是沧浪客，马援真成矍铄翁。
四十五年忝科第，一生心与布衣同。

[七言律诗]
病着文书懒出门，偶扶藜杖看行云。
屋头日在转花影，水面风来散縠纹。
不厌莫城千嶂合，稍令明月万家分。
小庭留得清秋在，已见霜红未见君。

[七言绝句]
暝紫朝青千万层，使君衙退剩登临。
东华明日软红里，欲看此山无处寻。

[七言绝句]
才次乡关得此禽，五更啼处九春深。
谁知枕上情无限，物是人非古到今。

[七言律诗]
昔时叨入武成宫，曾看挥毫气吐虹。
梦寐闲思十年旧，笑谈今此一罇同。
喜君新赐黄金带，顾我宜为白发翁。
自古荐贤为报国，幸依精识士称公。

[七言绝句]
少年已自乐杯觞，种秫安排老醉乡。
试问几回供酒事，真成三万六千场。

[七言绝句]
年年春色总输梅，长向百花头上开。
却恨今年春独晚，正须乘月为公来。

[五言律诗]
茅檐闲杵臼，竹屋细籭簸。
照人珠琲光，奋臂风雨过。
计功初不浅，饱食良自贺。
西邻华屋儿，醉饱正高卧。

[七言律诗]
彼苍曾不与人期，胜事由来德所基。
闭户一经真有子，传家三世定逢时。
摛词自得江山助，种学宁求燕雀知。
寄与诸郎饱黄卷，桂林还见长孙枝。

[七言律诗]
少年饶舌类丰干，老似鸣蝉不耐寒。
无复酒杯同设席，几思斋钵共开单。
便从此去真差易，未有生涯良独难。
樗散郑公官益冷，雪中何以继朝餐。

[五言绝句]
东西耕钓窟，左右利名津。
倚遍阑干曲，知几有几人。

[五言律诗]
勋业未能成，青铜照眼明。
星霜惊入鬓，天地觉无情。
才近半百岁，渐生三两茎。
儿童劝休镊，浪得老成名。

[五言律诗]
高贤众所怀，众理应取是。
如何济众事，难成复易毁。
功成身无与，天运亦复尔。
轩裳役群愚，儿曹眩文绮。

[七言绝句]
落木枯林一夜苏，枝枝节节糁琼酥。
看来忘却腊前景，一色李花三月初。

[五言律诗]
小雨妨幽事，徜徉所得多。
前期操野艇，亭午出烟萝。
选胜才如许，偷闲肯重过。
自怜诗酒涸，无句敌阴何。

[七言绝句]
烟笼合处日华明，龙女山横拥郡城。
番马远随流水至，边人高入白云耕。

[五言绝句]
暂入新丰市，犹闻旧酒香。
抱琴沽一醉，尽日卧垂杨。

[七言律诗]
山中地僻好藏修，寂寂幽居架小楼。
云树四围当户瞑，烟岚一带隔帘浮。
举杯对月邀诗兴，抚景令人豁醉眸。
我亦人间肥遁客，也将踪迹寄林丘。

[七言绝句]
红紫商量欲满枝，持春觞豆好携持。
便须载酒凌波去，底事黄堂独赋诗。

[七言律诗]
疾风吹雨洗尘寰，北渚津头水没滩。
千里送君黄鹄举，一生笑我白鸥闲。
清名已至云霄上，逸气还充宇宙间。
此去西湖重回首，淡烟疎柳认孤山。

[七言律诗]
曾是谈经一草堂，千年金碧欲飞飏。
顶峰有路青天近，绝壑无尘赤日凉。
月底露惊猿鹤梦，云中风动薜萝香。
芝𥰭茶灶平生念，遥谢仙人白羽觞。

[五言律诗]
歊炎日为倦，休驾一潇洒。
风竹来迎人，翠色欲倾写。
神交不前约，至理非外假。
窅然天地间，谁是忘言者。

[七言律诗]
今春醵饮咏春亭，水阔山遥眼界清。
前度来时多值雨，今番到此却逢晴。
蚕方三幼餐干叶，燕喜双飞泊短楹。
小别诸君休作恶，阳关四叠不须成。

[五言律诗]
车马声都绝，比邻迹亦疏。
浅倾家酿酒，细读手钞书。
薄饭惟羹芋，闲游不借驴。
有时还自笑，省事更谁如。

[七言律诗]
蜀道新持使节优，南昌更命按诸侯。
江山秀入行台晓，风月吟余泽国秋。
宽弛茶租吴俗富，兴骊渠利晋人讴。
送将莫讶迟留处，浩穰敲喧讼牒稠。

[五言绝句]
婴网虽皆困，搴笼喜共归。
无心期尔报，相见莫惊飞。

[七言绝句]
文章有皮有骨髓，欲参此语如参禅。
我从诸老得印可，妙处可悟不可传。

[七言律诗]
五更犹自雨如麻，无限都人仰翠华。
翻手作云方怅望，举头见日共惊嗟。
天公的有施生妙，帝力堪同造物夸。
上苑春光无尽藏，何须羯鼓更催花。

[七言绝句]
中年亲友惜分离，况我身兼老病衰。
余景庶几犹及见，登瀛召客过门时。

[七言绝句]
寒食风光不动尘，西湖几处泪沾巾。
客中忽作松楸梦，羞见原头滴酹人。

[七言律诗]
吴中秋晚气犹和，疾竖其如此老何。
鸟语渐稀人睡美，木阴初薄夕阳多。
扫园日日成幽趣，抚枕时时亦浩歌。
车辙久空君勿叹，文殊自解问维摩。

[七言绝句]
欲把江山鼎足分，邢真衔册到江南。
当时将相谁堪重，徐盛将军最不甘。

[七言绝句]
冲寒踏雪行溪路，对月看梅太瘦生。
莫道亲曾陪杖屦，只今见画也心清。

[七言绝句]
伏神老芋不伤生，江蠏蟛蜞祸亦轻。
我独好奇尝酒堇，误思榧实杀三彭。

[七言绝句]
细雨将春上晓枝，东风吹绿到涟漪。
长沟绕槛多佳处，小迳穿花无尽时。

[五言律诗]
下里又寒食，寒居犹去年。
萧条花不见，牢落病仍缠。
强起陪亲友，题诗未究宣。
方欣好天色，云气复油然。

[七言律诗]
翠作浮漥玉作觞，连蜷浮动玉生香。
手中风露分炎国，窍里乾坤入醉乡。
满座争夸赛鹦鹉，可人曾忆盖鸳鸯。
江长月白空痕在，一夜花神怨索郎。

[七言律诗]
归欤岂少旧林塘，何用痡瘏陟彼冈。
白髪转添吾辈老，黄花不减去年香。
每嫌佳节多风雨，犹喜炎陬缓雪霜。
典尽寒衣偿酒债，衰翁聊以醉为乡。

[五言绝句]
意得壶觞外，心清杖屦间。
簿书休吏早，花鸟向人闲。

[七言律诗]
万古东西隔女牛，停梭期会岂悠悠。
虾蟆轮破青天暮，乌鹊桥横碧汉秋。
莫放痴儿懽彻曙，且容老子强登楼。
举瓢更取天浆酌，一洗胸中万斛愁。

[五言绝句]
望峡初愁远，当前忽不知。
如何船进处，却在棹停时。

[五言律诗]
我行已南北，君迹尚西东。
车马到虽晚，道途终不同。
山川新霁雨，天地正秋风。
有暇诗应作，无忘草野中。

[七言绝句]
天工戏剪百花房，夺尽人工更有香。
埋玉地中成故物，折枝镜里忆新妆。

[七言律诗]
万里东风起楚皋，流年祗染鬓萧骚。
富池江口听春雨，昭勇楼心看雪涛。
薄俗苦无公可论，全身惟有隠方髙。
故山猿鹤应相笑，抗走殊乡实自劳。

[五言律诗]
好竹逾千个，数茎忽发生。
月明连理影，风细合欢声。
矫矫双鸳举，翛翛两凤鸣。
祇应三昧手，彩笔画难成。

[五言律诗]
盗隔枝江远，人来蜀道稀。
乱离非复昔，富贵不如归。
戎马心何壮，家山愿莫违。
阿圆从小慧，解叹白云飞。

[七言绝句]
满目乡心怕著秋，东州见了又西州。
明年莫看中秋月，曾是当时照别愁。

[七言律诗]
月色驱秋下穹昊，梁间燕语辞巢早。
古苔凝紫贴瑶堦，露槿啼红堕江草。
越客羁魂挂长道，西风欲揭南山倒。
粉娥恨骨不胜衣，映门楚碧蝉声老。

[五言律诗]
病懒两相宜，闲吟九日诗。
江山虽旧隠，泉石是新知。
不分黄花老，从教乌帽吹。
白衣浑未至，醒眼欲何为。

[七言绝句]
苹汀游女能骑马，传道蛾眉画不如。
宝扇真成集陈隼，史臣今得杀青书。

[七言律诗]
晓霜挟雾入寒厅，四座伊优不暂停。
剩欲禅房作新岁，念无余沥到空瓶。
诙谐与世聊从俗，啸傲他年可乞灵。
更为旁人住俄顷，坐间愁杀两螟蛉。

[七言律诗]
世事端如一局碁，光阴还若掷梭飞。
亡弓休问人得失，佩剑那知孰是非。
每对西山看不厌，何当南浦送将归。
不如从此扁舟去，江上秋高蟹正肥。

[七言律诗]
岁晚归休老学庵，敢嗟白首滞周南。
在廷不欠秃翁一，开径宁无益友三。
地岂长房之可缩，天非邹衍所能谈。
桓郎狭小胶师说，未必雄书远过聃。

[五言绝句]
钦闻如是经，徧吉示知音。
天上及地下，尽属法王心。

[七言绝句]
诘曲山阿冒石梯，听泉寻竹到招提。
凭阑未徧催归驭，可惜溪西更有溪。

[七言绝句]
一笑相从欠我曹，日疲浮礼只徒劳。
纷纷阅世真难记，莫是先生眼太高。

[七言绝句]
万籁沉沉清夜阑，楼前独自倚栏干。
金鸡叫罢松风动，三十六天秋月寒。

[五言绝句]
罗巾挥逸翰，送我出夷门。
保惜安怀袖，流传与子孙。

[七言绝句]
闻道毗陵诗酒兴，近来积渐学姑苏。
罨头新令从偷去，刮骨清吟得似无。

[五言绝句]
蚤闻彭城子，诗礼为专门。
只今青云上，粲然见诸昆。

[七言律诗]
洛寺相从不出门，绕城空复记名园。
程文堆案晨兴早，竹簟连床夜雨喧。
归路逢僧暂容与，登山无力强扳援。
遥知别后都如梦，頼有君诗一一存。

[五言绝句]
驻马欲分襟，清寒御沟上。
前山景气佳，独往还惆怅。

[七言绝句]
东道如闻近稍安，乘骢按部凛生寒。
忽逢太守能相下，俱是从来言事官。

[七言律诗]
往前曾爱铭文嘱，老病安知拟议差。
柏下人埋将宿草，管城子秃已无花。
自慙吾匪三长史，谁误君寻五作家。
今代李邕领袖手，往来碑版不须嗟。

[七言律诗]
到春犹作九秋鲜，应是亲封白帝烟。
良玉有浆须让味，明珠无颣亦羞圆。
堪居汉苑霜梨上，合在仙家火枣前。
珍重更过三十子，不堪分付野人边。

[五言律诗]
平昔金兰契，过逢意自饶。
乘闲无窘步，命笑有嘉招。
翠歛歌眉黛，红生醉颊潮。
归骖从惜夜，小待玉笙调。

[七言律诗]
平时谩说醉为乡，对景今如石作肠。
老去犹兴客中叹，春来刚制酒边狂。
露桃烟柳为谁好，蜂蜜燕泥徒自忙。
红紫打围歌笑地，暮年多感怕思量。

[七言绝句]
登临不但为山水，玉节政尔观民风。
因君引我看胜处，诗在千山烟雨中。

[七言律诗]
郡县齐瞻使者麾，马蹄行处是霜威。
前驱宁免为负弩，高谢未能图拂衣。
顾己自知吾道在，折腰甘被俗人讥。
古来策足皆贫贱，伊起耕夫吕钓矶。

[七言律诗]
台陟莲花见旧篇，追惟平昔倍凄然。
初为百里青衫短，晚按连城白发鲜。
东省联裾惊昨梦，南宫分袂忽新阡。
使公虽老犹无恙，只恐投荒更我先。

[五言律诗]
园里先生冢，鸟啼春更伤。
空余八封树，尚对一茅堂。
白日埋杜甫，皇天无耒阳。
如何稽古力，报答甚茫茫。

[五言律诗]
不自识疎鄙，终年住在城。
过门无马迹，满宅是蝉声。
带病吟虽苦，休官梦已清。
何当学禅观，依止古先生。

[五言律诗]
干戈今日事，关塞此图看。
白日长安近，苍山垅坂寒。
由来名百二，自古有艰难。
指以安西道，凝情意据鞍。

[七言律诗]
经时不见小于湖，已觉心源少辘轳。
漫道斋宫邻廨宇，何殊弱水隔蓬壶。
清谈每想追前辈，快覩何从换故吾。
大阮端忧更堪忆，平安曾得近书无。

[七言绝句]
装轻路稳好兼程，还向鹓班侣隽英。
自叶流根谁识此，老农摩腹送余生。

[五言律诗]
何处遇幽景，当阳绝顶寻。
云霞千古态，松竹四时阴。
岫列天边嶂，泉鸣涧底琴。
高人不游此，应负爱山心。

[七言律诗]
礼寺居卿宠搢绅，若求清议尚沈沦。
三千里外甘投足，四十年前已化鳞。
何必万锺如己欲，好将一笑寓天真。
当时共献藏珠赋，寿考康宁有几人。

[七言绝句]
十分国艳贪春煖，一簇芳心衬晓霞。
送与生朝添寿斝，洛阳年少洛阳花。

[七言绝句]
广陵祠里寻常见，又向山阳楼外开。
须信月明风露下，飞仙玉节有时来。

[五言律诗]
颓龄不可羁，寒事亦已迫。
女褐破未纫，儿襦短仍窄。
杜陵叹女痴，渊明更儿责。
返念田家翁，囷禾与机帛。

[七言律诗]
讯察无冤善最闻，剸繁南邑遇盘根。
还将决狱平反意，去作临民抚字恩。
淮上月高生丽思，浦前春老醉离魂。
知君阴德终阳报，容驷何妨大里门。

[七言绝句]
野烧空原尽荻灰，逐臣千里寄书来。
虫声竟夜引乡泪，旧馆秋阴生绿苔。

[七言律诗]
何者堪名席上珍，都缘当日得师真。
是知佚我无如老，惟喜放怀长似春。
得志当为天下事，退居聊作水云身。
胸中一点分明处，不负高天不负人。

[五言绝句]
客舍已萧寂，况逢龙忌辰。
何烦申火禁，自有不黔人。

[五言律诗]
争场看鬬鸡，白鼻紫䯄嘶。
漳水春归晚，丛台日向低。
歇鞍珠作汗，试劒玉如泥。
为谢红梁燕，年年妾独栖。

[七言律诗]
翠干轩轩迥出林，夜风吹籁紫箫音。
老龙头角云霄近，玄豹文章雾雨深。
末路浮荣炊剑首，半生遗恨寄琴心。
愁吟独溅花前泪，故国山河百战侵。

[五言律诗]
荷锸酬身后，骑箕返帝旁。
风纒卿月晕，云掩使星光。
炯炯三珠在，冥冥一鉴亡。
故交今白发，掩映涕淋浪。

[七言律诗]
哭时闻者亦欷歔，双鹤随声下碧虚。
帝出丝纶照穹壤，官施绰楔表门闾。
今无陶侃谁能尔，古有苏耽莫是渠。
华发史儋曾载笔，尚能浓墨为君书。

[七言绝句]
经年怀抱几曾开，面上康衢一寸埃。
已向西偏营小筑，高悬一榻待公来。

[七言绝句]
华阳春树号新丰，行入新都若旧宫。
柳色未饶秦地绿，花光不灭上阳红。

[七言律诗]
杜宇啼时多是雨，酴醿开后便无春。
惜花底学千金子，对酒还思两玉人。
良药草中闲长叶，幽禽花里巧藏身。
青山百里通来往，衰病何曾厌客频。

[七言绝句]
汉宫一百四十五，多下珠帘闭琐窓。
何处营巢夏将半，茅簷烟里语双双。

[七言绝句]
恰有三百青铜钱，凭君为算小行年。
坐中亦有江南客，自断此生休问天。

[五言律诗]
尘表多年住，身闲人事稀。
或时联敝衲，终日掩柴扉。
野鹤惟孤唳，寒鸦作阵飞。
物情从自异，于我总忘机。

[七言律诗]
茶陵水似沧浪清，我行征骖登小亭。
孔圣去矣不可见，野人有歌谁复听。
孟子能推孔圣心，寥寥斯意有谁寻。
中原可惜无人问，此日聊为梁父吟。

[七言绝句]
画楼最好绿波前，萱草还看白发生。
更说列卿太常老，吁嗟一曲与人传。

[七言绝句]
北阙南山是故乡，两枝仙桂一时芳。
休公都不知名姓，始觉禅门气味长。

[五言律诗]
千龄遭际盛，五福始终全。
还政周星纪，怀忠入夜泉。
华夷思旧德，河洛遶新阡。
空有云亡叹，何由止逝川。

[五言律诗]
闭门荒草合，宿雨掩春华。
西海无回日，东风几落花。
雾冥猿自啸，荡冷雁犹家。
谁是补天手，空怀炼石娲。

[七言绝句]
边风斜日下长关，春到年年草自生。
万里战场兵甲静，近来应少北人行。

[七言律诗]
青衫日日困尘沙，安用浮名与世夸。
已过半生真似梦，未荒三径且还家。
恨无沈水纡香穗，喜有寒泉瀹茗花。
袖却西归遮日手，园林幽处看桑麻。

[七言绝句]
东望庭闱魂欲销，层层云栈上岧嶤。
江声山色情多少，相伴西来慰寂寥。

[七言绝句]
碧甲红芽物象新，天声震耀仰尧仁。
只应露布来非晚，移跸中原烂漫春。

[七言绝句]
小殿初成粉未干，贵妃姊妹自来看。
为逢好日先移入，续向街西索牡丹。

[五言绝句]
菜花随麦长，田水入池平。
此景寻常有，何人自在行。

[五言律诗]
道义虽同趣，穷通奈两途。
蜀闽歌召杜，莘野乐唐虞。
世上风波恶，胸中矛盾无。
交情岁寒见，故我即今吾。

[七言律诗]
季子过徐因挂剑，吾诗似剑敢欺徐。
才华本自轻场屋，诂训犹堪授里闾。
踏雪打门人问字，载殽从学酒盈车。
儿童诵得平生赋，不是兔园遗下书。

[七言绝句]
凭阑观雪独徘徊，欲赋惭无咏絮才。
盐撒空中如可用，收藏聊与赠羹梅。

[七言律诗]
当年书剑走风尘，倾盖桃花一笑春。
别去交情浑似旧，向来时事几番新。
诗坛雄健看前辈，官路低回愧此身。
珍重烦公问消息，双溪烟雨政垂纶。

[五言律诗]
原宪自多病，长卿仍倦游。
经旬或洗面，一月不梳头。
身世真羁旅，功名是赘疣。
百年无可问，吾道合归休。

[七言律诗]
风灯雪屋话艰难，各喜诗成咳唾间。
早幸渊骞同阙里，终当园季隠商山。
草玄执戟空投阁，枕面参军善闭关。
祇恐傍人足嘲讶，如泥烂醉不知还。

[七言绝句]
去年春作耆英会，一坐簪绅仰典刑。
今日共嗟天不憗，惟瞻英范在丹青。

[七言绝句]
痴绝儿童不耐穷，搓酥缀蜡竞销镕。
如何见得真风度，须索天工岁一逢。

[七言绝句]
抵暮渔郎初上船，一竿摇入水精天。
忍寒不睡妨底事，来早卖鱼充酒钱。

[七言律诗]
一抔早已瞰陬隅，君子从渠自犬乌。
谁泄天机似文展，争持地券与尧夫。
新阡竞夺前人陇，高冢多逾旧日模。
随分安排吾事了，咄哉俗子谩狂图。

[七言绝句]
曾见老人潭上坐，忽然不见石泓深。
至今月白风清夜，潭底时闻似笛吟。

[七言绝句]
烹不能鸣渠幸生，含糊终作醉乡行。
裂脐已死人谁照，折股犹腥犬谩争。

[七言律诗]
空谷跫然余故人，且谈风月未论文。
长房僊去几何日，陆羽泉边多少云。
谁向唐诗参句律，只将周易对炉熏。
纵无今古飞谈屑，稼穑平生亦饱闻。

[五言律诗]
频年感烟草，荒冢几人耕。
吴楚逢寒食，山村见独行。
天阴月不死，江晚汐徐生。
到海征帆影，悠悠识此情。

[七言绝句]
锦颿高揭绣帘开，鼍鼓声悲凤管哀。
月子纤纤云里见，吴江不尽暮潮来。

[七言绝句]
新松烟翠入衣巾，雨后冈原不起尘。
霜露悲怀今正切，曾非结客去寻春。

[五言律诗]
客授蒙倾盖，朝参喜缀班。
开藩才一水，去国遂千山。
晚遇名方重，言归鬓未斑。
功名付诸子，含笑谢尘寰。

[七言绝句]
西北油然云势浓，须臾霶沛雨飘空。
顿疎万物焦枯意，定看秋郊稼穑丰。

[七言绝句]
草色青青柳色黄，桃花历乱李花香。
东风不为吹愁去，春日偏能惹恨长。

[七言绝句]
暗窗日色鉴重帏，香雾横襟进讲归。
西学尚贤恩礼重，惟将经术赞沈几。

[七言律诗]
双林大士不复见，闻说龙华画像真。
要向冰霜识风骨，愿求清冷洗贪瞋。
空庭再拜俨如在，扣几重看喜胜春。
我亦钝根期听法，质疑他日故应频。

[七言律诗]
别君三见鴈南飞，梦里相逢觉又非。
书去不知何日到，人来先问几时归。
正堪镫火亲书卷，莫遣尘埃染客衣。
二老倚门知已久，交情于此亦依依。

[七言律诗]
夜来一雨洗骄阳，轧轧篮舆趁晓凉。
过眼几多山应接，转头二十里相望。
烟横夹道松交翠，水拍连畴稻半黄。
辙迹平生今始到，元知乐土是江乡。

[七言绝句]
凤兮未至德非衰，端为漫山水去迟。
翠竹成阴有新实，与君朝夕看来仪。

[七言绝句]
华堂清旷隔喧卑，户外春残绿满枝。
好鸟窥簷时下啄，有人燕坐独支颐。

[七言绝句]
湖暖开冰已借春，山晴留雪要娱人。
昨游未当清奇在，踏冻重来眼却新。

[七言律诗]
南国僧游二十年，却因无任访生缘。
风回建业秋归寺，月满秦淮夜到舡。
故老尽成双鬓雪，旧房深鏁一林烟。
莫言了悟为真理，不叹兴亡在眼前。

[五言律诗]
壮子皆先陨，亲丧未启𪴙。
病成终不愈，魂散若为安。
结义从今冺，遗编忍复看。
亭开基石处，云水想漫漫。

[七言绝句]
只今风露欲凋荷，前月牵牛已渡河。
络纬独知秋色晚，芭蕉添得雨声多。

[五言律诗]
终朝咬菜根，那得许精神。
自笑形为赘，从渠画不真。
闲云留片影，活佛化千身。
大梦何时觉，痴人问木人。

[七言律诗]
欲成冻雨又吹残，香稻垂垂不救干。
谩对醨云讼风伯，还将火伞付炎官。
未容涨绿浮烟艇，且看晴云转玉盘。
谁与天工论赤地，尽倾银汉作波澜。

[七言绝句]
一径萦纡山更深，满川烟霭夕沉沉。
从来不问荣华事，自有沙鸥信此心。

[七言绝句]
朝来处处白毡铺，楼阁山川尽一如。
总是烂银并白玉，不知奇货有谁居。

[七言绝句]
生死浪中涅槃宅，与人同黑非同白。
谁令避世作聋盲，独来寒岩伏石壁。

[七言律诗]
诗才清不羡沧浪，曾向欧曾接瓣香。
万里相逢书逊志，百年几见易含章。
君温有脚开春盎，我暗无心得夜光。
可奈文场催战急，阵云飞动正堂堂。

[七言律诗]
倾都繁盛数宵中，知是钧天第几重。
岧阙开筵纡警跸，彩山张乐戏鱼龙。
月华高下随灯丽，春色融和入酒浓。
拟逐胜游行乐去，长年于事亦无悰。

[七言绝句]
棠树阴中来得得，莲花峰下去迟迟。
好将门外岩磨取，为刻西巡御赐诗。

[五言律诗]
一棹巨川舟，相随物外游。
芳尘曾未逐，春兴若为酬。
酌石花阴湿，题岩藓墨浮。
沙鸥应笑我，留住瀫溪头。

[七言律诗]
征人草草尽戎装，征马萧萧立路傍。
尊酒阑珊将远别，秋山迤逦更斜阳。
白髭兄弟中年后，瘴海程途万里长。
曾向天涯怀此恨，见君呜咽更凄凉。

[五言律诗]
富贵固难爱，贫寒易得愁。
休将少时态，移作老年羞。
既有非常乐，须防不测忧。
谁能保终始，长作国公侯。

[七言绝句]
粉闱词客伯牙子，碧落老人钟子期。
幸有园林穷胜事，不妨钟鼓乐清时。

[七言律诗]
三尺京尘衮衮中，略无闲地贮清风。
鲈鱼菰菜经年别，皂盖朱轓一日东。
俗眼强分青白在，芳樽未觉圣贤空。
鄱阳不乏江山助，高兴都卢属谢公。

[七言律诗]
穿云时有一鸿声，唤雪风来冷更清。
腊意未教梅萼老，春风先放柳条成。
乱离每叹兵难戢，贫贱还忧道不鸣。
节物一番空自好，暗添年纪却堪惊。

[七言绝句]
数亩田荒积渐耕，常忧坝损害垂成。
传闻赵魏推盟主，便觉如云照眼明。

[七言绝句]
疏林翠竹水沧沧，问是刘公旧隠堂。
但得青编有完传，故居寂寞亦何伤。

[七言绝句]
火宅縦横皆暗弊，化城触处是光明。
子争狂走欲方炽，宝所依然念不生。

[五言律诗]
萧萧十月菊，耿耿照白草。
开窗逢一笑，未觉徐娘老。
风霜要饱更，独立晚更好。
韩公真躁人，顾用扰怀抱。

[七言律诗]
倦压鼇头请左符，笑寻颖尾为西湖。
二三贤守去非远，六一清风今不孤。
四海共知霜鬓满，重阳曾插菊花无。
聚星堂上谁先到，欲傍金樽倒玉壶。

[七言律诗]
高鸟无余弓自除，由来名盛不堪居。
易挥道左降王缚，难弭朝端谤箧书。
更欲平吴功未就，可怜出蜀智何疏。
鳯台山月知寃魄，夜夜停光照故墟。

[七言律诗]
梅花之外竹扶疎，矮屋明窗著此癯。
生意多从闲处见，天机却向语中枯。
通身总是先天易，开眼无非太极图。
点点若知河洛意，庖牺岂有古今殊。

[五言律诗]
英掾柳家郎，离亭酒瓮香。
折腰思汉北，随传过巴阳。
江树连官舍，山云到卧床。
知君归梦积，去去劒川长。

[七言绝句]
国色名花俱绝代，玉人甘后本双身。
劝君薄薄施朱粉，莫遣名花妬玉人。

[七言绝句]
诏书忧民十六事，父老祝君一万年。
白发书生喜无寐，从今不仕可归田。

[七言绝句]
黄底自黄青底青，枝头一一见天真。
如今酸涩都忘了，核子如何举似人。

[五言绝句]
天台多胜概，落日乱山青。
不似三峰好，楼台入翠屏。

[七言律诗]
景色随生指顾间，踏翻香雪弄潺潺。
奏编谁上三千牍，宝带争拖十二环。
有底穷愁惟甔石，无多远意但盆山。
何时万顷沧波去，乞我扁舟自在闲。

[七言律诗]
久占烟波弄钓舟，业风吹作凤城游。
不知苑外芙蕖老，但见墙阴苜蓿秋。
黄把裹书俄复至，朱颜辞镜不容留。
晚窗又听萧萧雨，一点昏灯相对愁。

[七言律诗]
幽居直恐世间无，叠石为山展画图。
亭馆看花春思远，楼台倚月夜吟孤。
不论胜负收棋局，欲辩醇漓蘸酒壶。
东阁开延天下士，昂头相对说江湖。

[五言律诗]
天不与人言，祸福能自至。
水火虽活人，暂不得即死。
蹈之焚斯须，凭之溺容易。
水火与祸福，岂有先言耳。

[五言绝句]
无人知坦腹，水影半帘苔。
惊谓青虫堕，垂丝忽上来。

[五言绝句]
矗矗山光映，团团树影重。
断猿啼午夜，孤鹤唳秋风。

[五言律诗]
又过余干县，来瞻马鬣坟。
侯芭今白首，李汉旧多闻。
采若溪头屋，骑鲸海上云。
生存零落句，三复涕纷纷。

[五言绝句]
唤起龙泉老，侬今把钓缗。
还公旗与鼓，别付夺标人。

[七言绝句]
昔贤不肯入朝歌，况乃军中忌讳多。
咄咄衣冠出疆去，迫于人处竟成讹。

[五言绝句]
楚水结冰薄，楚云为雨微。
野梅参差发，旅榜逍遥归。

[七言律诗]
落笔摛辞烂有章，故应往岁擅文场。
身登霄汉声猷著，兴寄湖山气味长。
无计盍簪同把酒，尚怀扫地对焚香。
依然日暮碧云合，相望回头各一方。

[五言绝句]
饮血吞奴羯，盛溲饷佛貍。
勿论城大小，但问守城谁。

[七言律诗]
千秋万古葬平原，素业清风及子孙。
旅榇归程伤道路，举家行哭向田园。
空山寂寂开新垅，乔木苍苍掩旧门。
儒行公才竟何在，独怜棠树一枝存。

[五言律诗]
二月寒如腊，群芳冻未芽。
有人能剪水，无树不飞花。
终不禁风暖，难教带月华。
却还桃李径，次第散晴葩。

[五言律诗]
落日孤村静，凄风一笛秋。
寸心灰欲死，双鬓雪添愁。
未报中原复，应烦肉食谋。
独惭苏季子，计拙敝貂裘。

[五言律诗]
灯影三更夜，虫声四壁秋。
雨阶疎滴滴，风幔飒悠悠。
朋友新凋丧，湖山旧钓游。
平生匡复志，老去未能休。

[五言律诗]
空宇留丹灶，层霞被羽衣。
旧山闻鹿化，遗舃尚凫飞。
数日奇香在，何年白鹤归。
想君旋下泪，方欵里闾扉。

[五言绝句]
清气宿我心，结为清泠音。
一夜吟不足，君来相和吟。

[五言律诗]
吾年几八十，暮景不胜斜。
老鹤犹能语，枯梅强作花。
一心为死计，无意问生涯。
有酒时相过，东隣八九家。

[五言律诗]
世掌丝纶美，声名壮紫微。
赐茶天上坐，退食日边归。
简在除书密，时清谏疏稀。
伫公参鼎席，寰海望余辉。

[五言律诗]
夕晴殊可喜，小作川原游。
水岸菰蒋合，野田鸿雁留。
云烟易得晚，城市那知秋。
落叶塞破屋，逃亡令我愁。

[七言绝句]
周子囊萤初学儒，学儒不就学星书。
五丸玉李无逃处，折得今年锥也无。

[七言律诗]
近日延平创小斋，四方佳友为朋来。
虽为书上究余味，更要心中绝点埃。
健德千年期不已，高标万变讵能推。
直须义利途中办，宁使饥肠屡隠雷。

[七言律诗]
垂髫骑竹戏江滨，束发区区走路尘。
忆别稽山无去梦，乐闻鉴水欲归人。
棹歌停檝千诗送，帆影乘风百尺伸。
行矣东南寄滋重，越民远尔待颁春。

[五言律诗]
曾未学黄庭，衰颜已可惊。
诗能如阮籍，评不愧钟嵘。
玉轸调初美，冰壶想更清。
兔园风雪甚，还听鴈来声。

[七言绝句]
流水君恩共不回，杏花争忍埽成堆。
残春未必多烟雨，泪滴闲阶长绿苔。

[七言绝句]
人间疎散更无人，浪兀孤舟酒兀身。
芦笋鲈鱼抛不得，五陵珍重五湖春。

[七言律诗]
当时一马渡江来，幕府山头刈草莱。
四海纷披都似此，一时缔创亦艰哉。
朝纲治具提还挈，国本人心壅更培。
辅佐中兴功第一，应须千尺上云台。

[七言律诗]
冥冥雨力及时来，冉冉春光作意回。
白发尚堪供语笑，青衫不惜著风埃。
林庐要自家家到，尊酒宁辞日日开。
只恐未便文字饮，人间无梦到阳台。

[七言绝句]
应无所住以生心，大地山河一发沉。
从此别开穷世界，新州柴把贵如金。

[五言律诗]
县郭遥相望，修篁百亩余。
林间清济水，门外太行车。
道胜随宜足，身闲与世疏。
何时容命驾，采蕨钓肥鱼。

[七言绝句]
花花结结净无尘，却笑庄严未是真。
五色明珠光照水，湛然清净本来身。

[七言律诗]
白日青天晓色开，太虚澄澈绝纤埃。
三阳不与寒威尽，一气还从暖律回。
更向中岩收桂子，伫看上苑荐黄梅。
几多湖上闲风月，舞咏应堪属后来。

[五言绝句]
瑳兮容旷世，冰腻郁妖红。
姑射非无偶，能言谅不同。

[七言律诗]
四月湖边冷若秋，先贤堂下系扁舟。
山头积翠来新意，波面飘红忆旧游。
无柰杨花欺倦客，已多荷叶护轻鸥。
堤边谁道春归了，犹有一声黄栗留。

[七言绝句]
为爱潺湲引步迟，不知行尽白云西。
云深忘却来时路，吟断空山片月低。

[七言绝句]
汲水佳人立晓风，青丝放尽辘轳空。
银瓶触破红粧面，零落桃花满井红。

[七言律诗]
三年不见远江梅，长到梅时把酒杯。
似共故人千里别，空思近腊数枝开。
心随晓月经乡渚，梦与春云傍钓台。
金蕊琼花风雪景，凭谁图画入关来。

[五言律诗]
风雨走长道，云山忆故庐。
知还惭倦鸟，真乐羡游鱼。
野烧痕将没，新秧陇已锄。
桂林在何许，息马见春余。

[七言律诗]
满架诗书满炷香，琴碁为乐是寻常。
诚知老去唯宜静，自笑闲中亦有忙。
腰下转嫌金印重，眉间渐长白毫长。
手栽园树皆成实，引著儿孙旋摘尝。

[七言律诗]
十驿褒斜到处慵，眼前常似接灵踪。
江遥旋入旁来水，山豁犹藏向后峰。
鸟径恶时应立虎，畬田闲日自烧松。
行吟却笑公车役，夜发星驰半不逢。

[五言律诗]
渺渺复迢迢，枫林带板桥。
沙寒初上月，浦暗已回潮。
霜苇多先折，江花或后凋。
今宵何处雁，相伴宿兰桡。

[七言绝句]
饥即餐霞闷即行，一声长啸万山青。
穿花渡水来相访，珍重多才阮步兵。

[五言律诗]
大士今何在，空山旧隠存。
百年闲藓径，终日敞尘阍。
砌暖晴添草，窗寒暝叫猿。
当时团坐客，相顾竟何言。

[五言律诗]
蝉联三世旧，晼晼二毛侵。
白璧成长恸，青纶遂陆沈。
看云空有泪，听雨若为心。
咽咽吹箫送，哀湍共一音。

[七言律诗]
昨携拙稿乞挥斤，安敢颙颙觊赏音。
明月清风聊寓意，孤峰绝岸颇留心。
驽逢伯乐方增重，剑遇张华免陆沈。
肯把灵丹攻鄙俗，珍藏何啻万黄金。

[七言律诗]
公事无多使客稀，雨时衙退吏人归。
沉烟一炷春阴重，画角三声晚照微。
桑雉未驯惭报政，海鸥相近信忘机。
只将宴坐收心念，懒向人间问是非。

[七言绝句]
唐史不闻刘嗣之，空传短李旧歌诗。
高亭毁尽唯存记，犹有区区父老知。

[五言律诗]
循吏古犹少，岭民今未苏。
丁宁烦诏旨，推择得吾徒。
根本谁深念，诗书计不迂。
惟应敦此意，岂但应时须。

[七言绝句]
几载空拳把疏头，新成楼阁石山幽。
未忘嘱付樗居士，送紫云师紫帽游。

[七言律诗]
燕雀生成日几何，技慙断断更无它。
近来同岁人尤少，老去思亲泪更多。
无事关身慙素食，有心作佛笑凡科。
思量大欠工夫在，更把余生细濯磨。

[七言绝句]
小鼎煎茶面曲池，白须道士竹间棋。
何人书破蒲葵扇，记著南塘移树时。

[五言绝句]
纵有狂风生，未尝险浪起。
何当招世人，来此鉴清泚。

[五言律诗]
暄晴犹苦促，那更遇春霖。
花色存余态，春台得重临。
主觞方意展，客意已愁侵。
是底书生事，时为洛下吟。

[七言律诗]
清德临藩第二回，东南时望滞盐梅。
武林间岁移星座，温树多年直斗魁。
楚客江山供逸思，吴王风月属高才。
空传宴寝凝香句，文酒无因得仰陪。

[七言绝句]
九月九日眺山川，归心归望积风烟。
他乡共酌金花酒，万里同悲鸿雁天。

[七言律诗]
枕书无寐首空搔，万窍嘘风正怒号。
雪意浮空迷远目，月林疏影见秋毫。
幽庭所藉惟荒草，妙理应须付浊醪。
谁念维舟江上客，落帆千里压云涛。

[五言律诗]
畏途十杀一，昧者已知戒。
奔航失维檝，将恐亦同败。
凝冰难长清，甘醴复先坏。
桔槔独知道，俯仰非有罪。

[七言绝句]
白苇黄茅几断魂，数家鸡犬不相闻。
江南多少朱门闭，桑柘春深绿似云。

[七言绝句]
晚作园翁自荷锄，春风那肯到吾庐。
且须怜意著芳洁，才说和羹俗了渠。

[七言绝句]
古来明戒有弦钩，伯父胡为苦好修。
累尔南行数千里，我之自取尔何尤。

[五言律诗]
通竹引泉脉，泓澄潋石盆。
惊鱼翻藻叶，浴鸟上松根。
残月留山影，高风耗水痕。
谁家秋洗药，来往自开门。

[七言绝句]
龟背虾青不宜红，腿脚俱长鬭不慵。
色黑貌凡非物类，金丝透顶绝伦虫。

[七言绝句]
漾水东流旧见经，银潢左界上通灵。
此台试向天文觅，阁道中间第几星。

[五言律诗]
京镇周天险，东南作北关。
埭横江曲路，戍入海中山。
望越心初切，思秦鬓已斑。
空怜上林雁，朝夕待春还。

[七言绝句]
篇章近日更腾掀，字字含容八万门。
临水可怜人则远，浮云澄淡月黄昏。

[七言律诗]
绝壁相欹是洞门，昔人从此入仙源。
数株花下逢珠翠，半曲歌中老子孙。
别后自疑园吏梦，归来谁信钓翁言。
山前空有无情水，犹遶当时碧树村。

[七言绝句]
北伐匈奴事可悲，当时将相是其谁。
君臣束手平城里，三十万兵能忍饥。

[七言律诗]
天与精忠伯仲间，功成公独拂衣闲。
专城早应贤侯选，延阁荣联近侍班。
去国久违龙尾道，思乡长梦鹿头关。
谈经尽日抠衣处，学子相逢泪雨潸。

[五言律诗]
妇德胜贤士，嫠居成大家。
阴功宜有后，余庆尚无涯。
杨恽出司马，陶潜传孟嘉。
文昌纪遗范，外氏倍增华。

[七言绝句]
偃蹇松枝隔烟雨，知侬定是岁寒材。
百年根节要老硬，将恐崩崖倒石来。

[七言绝句]
青春易过不多日，白昼得闲能几人。
有限光阴空役役，堆钱难买百年身。

[五言律诗]
伊昔西湖里，娉婷十里莲。
香凝花上露，影落镜中天。
枕簟水亭雨，笙歌月夜船。
双鸳不解事，常傍翠阴眠。

[七言绝句]
啄腐吞腥聊当肉，消烦止渇必资茶。
凭君为汲松江水，活火煎来泛乳花。

[七言绝句]
赏玩归来日未斜，门前春水绿杨遮。
园亭西畔晴尤好，一色墙头见杏花。

[七言绝句]
贤明宰辅圣明君，好语山中喜得闻。
愿饮淳风餐至化，五香敬作一炉焚。

[七言绝句]
清泪斑斑洒绿波，年来转觉别离多。
扁舟南浦分携处，水远山长愁奈何。

[五言绝句]
缭白认飞流，千峰暗不收。
何人拄寒瘦，担雨到溪头。

[七言绝句]
洞水悲鸣无歇时，人稀景静雪消迟。
东风信有芳菲意，昨日梅花开一枝。

[七言绝句]
若恨碔砆多乱玉，几能沙砾尽披金。
虞庠旧意无多子，也有箫韶拊搏音。

[七言律诗]
荆州得士一人半，信矣苻坚取太多。
汗马已先驰峻坂，冥鸿犹有避云罗。
本心皎日千年在，外物青天一鸟过。
别后令名俱日起，倦予晞发向山阿。

[七言绝句]
山前五月杨梅市，溪上千年项羽祠。
小繖轻舆不辞远，年年来及贡梅时。

[五言律诗]
多载事茅君，麻衣与葛巾。
眼知人贵贱，心炼己形神。
丁甲常为使，王侯不得臣。
华阳归洞晚，芝草几回春。

[五言律诗]
闽浙风土异，九日未见菊。
丰枝閟秀色，细蓓凄已绿。
当樽折野蘂，气味亦枨触。
讵知三径中，采采不一足。

[七言律诗]
阿香名字本无双，流落真成窜夜郎。
蚤岁浪言肠是锦，只今空复鬓成霜。
名传故国犹惊座，诗入浯川尚满囊。
天为少陵增秀句，故教迁客上瞿塘。

[七言绝句]
未用胸中八阵兵，草庐高卧掩柴扃。
当时不见刘玄德，谁识先生是将星。

[七言绝句]
午夜青衣海上还，八年两度雪封山。
如今一水平如镜，好钓桐江五百滩。

[七言绝句]
讲余几暇谏书空，艮岳江湖入眼中。
郭索能令天一笑，画图何必面春风。

[七言律诗]
潇湘十亩弄柔猗，独染啼斑事已奇。
但爱波声鸣荦确，不须蝇翅避琉璃。
莫疑山路崎岖险，解脱绳桥性命危。
惭愧平生竹上座，得相随处每相持。

[五言律诗]
有虎南山南，有石北山畔。
虎石人未辨，箭发石遂贯。
一朝两生心，见石不见虎。
若向虎石求，引满徒自苦。

[七言绝句]
坚坐山头十数年，后来卜筑转萧然。
古梅风折篱倾倒，朱橘空垂屋角边。

[七言绝句]
好个神仙张志和，平生只是一渔蓑。
和月醉，棹船歌，乐在江湖可奈何。

[七言律诗]
二年海角寄东城，岁久移居亦有情。
去路山川嗟我远，旧时风月为谁清。
一廛受地今难继，三径怀归久欲耕。
何日山林有茅屋，百年无复问功名。

[七言绝句]
穷秋天气少晴明，雨叶风窗夜夜声。
应为幽人听未足，不教骢马出重城。

[七言绝句]
春事曾看满眼花，楼高不见玉人家。
峡云梦断无消息，想像红裙踏鴈沙。

[七言律诗]
应被功名误一身，卜居归就水云耕。
诗题招隠同谁和，赋奏闲居独自成。
三径蓬蒿贫处士，五车经史富书生。
几回醉后颠狂甚，便拟骑鲸上太清。

[七言绝句]
蜀国僧吹芦一枝，陇西游客泪先垂。
至今留得新声在，却为中原人不知。

[五言律诗]
穷览川原胜，经行未厌频。
樵深但闻斧，谷暖自留春。
临水何妨坐，看云忽滞人。
谁家烟坞里，竹树远相邻。

[七言绝句]
刘裕当年西入关，楼船浮渭取长安。
不施舻櫂争先进，坐使秦人破胆看。

[五言律诗]
盘屈枝仍垫，葱青叶未稀。
双衔疑凤带，百结类鹑衣。
弱骨长连锁，轻腰孰解围。
若教花自在，应作彩云飞。

[五言律诗]
南陌一雨后，东风三月天。
残花乱芳草，轻絮散春烟。
景色真愁绝，欢悰重弃捐。
伥伥有余恨，醽醁讵能蠲。

[五言律诗]
此日春方到，春心亚舜尧。
勾芒如稷契，大蔟似咸韶。
衡柄三阳把，陶镕万物翘。
家家助和气，剪彩作花飘。

[七言绝句]
千株相对复相重，袅娜繁枝夹路红。
疑是当时锦步障，至是留得罩春风。

[七言律诗]
春荑秋荚两须臾，神药人间果有无。
无鼻何由识薝卜，有花今始信菖蒲。
芳心未饱两蛱蝶，寒意知鸣几蟪蛄。
记取明年十二节，小儿休更𥬞霜须。

[七言绝句]
蚕老桑柔戴胜鸣，翻阶芍药占春荣。
牵风孙寿愁眉破，带雨骊姬泪眼横。

[七言绝句]
一点环中照极微，智无功处却存知。
缘思浄尽无余事，半夜星河斗柄垂。

[七言律诗]
鼙鼓声中老战尘，故山归梦月三更。
交情咄咄浑无寐，学古悠悠浪得名。
鼇禁未容追世职，熊轓何足语官荣。
阿咸自是吾家秀，始觉前人畏后生。

[五言律诗]
来游大梵天，邂逅兴悠然。
一见新犹故，相忘丑亦妍。
藕花诗有句，莲社我无缘。
不必参禅话，诗镫自可传。

[七言绝句]
金碧参差兜率天，曾煎诃子试新泉。
荒园废宅无人问，门外桃花却是禅。

[七言绝句]
昨日因过竹院西，隣家稚子隔溪啼。
山寒水肃半黄落，无数归鸦卜树栖。

[七言绝句]
烦君惠我陈家紫，万里漂流合得尝。
莫道闻名不相识，旧随笾实到吾乡。

[七言绝句]
离骚读罢怨声声，曾向江边问屈平。
醒还醉，醉还醒，笑指沧浪可濯缨。

[七言绝句]
古来观社见春秋，茜袂银钗尽出游。
欲与鲁人同猎较，可怜身世尚它州。

[七言律诗]
独上高楼望海门，青山几点送归船。
寒光淡淡浮红日，晓色冥冥散白烟。
浦外落霞争倦烧，池中流水自鸣弦。
扶栏下见蓬莱影，一半仙魂在月边。

[七言律诗]
往时诸李在江都，文采风流一代无。
每得清诗如小谢，已闻前辈许封胡。
好松久已埋深涧，老马今犹忆旧途。
令子相逢初未识，尚容衰晚见规模。

[七言律诗]
颍州丞相旧能名，传到云孙尚典型。
月在澄潭心共白，山围宴坐眼同青。
暂离方丈群仙侣，独抱黄庭一卷经。
十顷玻璃能几许，看公击水渡南溟。

[七言绝句]
春色依依笼远树，卷衲搘藤墀轻屦。
尘世茫茫无限人，不知谁问曹溪路。

[五言绝句]
曾有烟波客，能歌西塞山。
落花惟待月，一钓紫菱湾。

[七言律诗]
天街何日雨云干，梦想王孙白玉颜。
一日能从晦岩子，十年不负会稽山。
吟诗可但师唐白，服礼终期类汉间。
万事总当如荫户，己私除尽即心闲。

[七言绝句]
小吏扣关声啄啄，山夫惊落手中杯。
不知天上何缘到，袖里携将明月来。

[七言绝句]
路入桑干塞鴈飞，枣郎年少有光辉。
春风走马三千里，不废看花君绣衣。

[七言绝句]
我本三生兜率天，为差一念又尘缘。
早知密意无多子，不著旁行贝叶边。

[七言绝句]
诘曲回廊入小庭，绿窗朱戸照光明。
宫人昼直多娱乐，阖座諠哗撃马声。

[七言绝句]
此君风度固萧然，谁解招邀到此轩。
要识维摩真面目，支离瘦骨寂无言。

[七言绝句]
插柳栽花便满林，午天蜂蜨晓天禽。
老来病损浑无力，报答春光只有心。

[七言绝句]
患难相亲似子稀，倐然分手重伤悲。
官闲肯忆西湖上，淡月寒梅只自知。

[五言绝句]
海内中和日，云间上巳辰。
笙歌九天半，花木十洲春。

[七言律诗]
昔拥雕戈射铁帘，可堪蓬鬓映冰髯。
金疮常有些儿痛，斗力今难寸许添。
至老安能希骆甲，从初悔不事蒙恬。
莫嗟身上衣裘薄，犹向官中请半缣。

[七言律诗]
孤根移植自秋山，长养潜私刺史天。
青女染成金色浅，冯夷剖出蚌胎圆。
慙非甘吉曾同传，耻与杨卢议并肩。
况有词章传乐府，佳名从此入新编。

[五言律诗]
浮云蔽白日，风雨近秋天。
车马欲安适，户庭方閴然。
世涂高枕外，身事曲肱前。
似觉松生腹，迢遥不记年。

[五言绝句]
裕陵临御始，像祭武襄公。
郜六何为者，图形一禁中。

[七言律诗]
不于场屋便横行，安用诗书寄此生。
万里一飞虽有志，十年三战未成名。
风霜已是知秋栢，雷雨何妨借海鲸。
自愧壮图犹未效，几时樽酒与君评。

[七言律诗]
四海诚斋独霸诗，世无仲氏敢言箎。
周公费誓传禽父，宣圣中庸授子思。
钟子期家应善听，邮无恤后定能绥。
真传更在吟哦外，大节如山不授麾。

[五言律诗]
吾观鹪鹩赋，君负王佐才。
惜无金张援，十上空归来。
弃置乡园老，翻飞羽翼摧。
故人今在位，歧路莫迟回。

[五言律诗]
啼鹃春已暮，徙倚念流光。
雨涨溪舂急，山晴火种忙。
寻芳知兴浅，怀远觉愁长。
两月无来客，青苔满石床。

[七言绝句]
年年时节近天申，喜气欢声逐日新。
请祝圣人如一口，定知德寿万年春。

[七言律诗]
当年力战荡妖氛，十万雄师四七勋。
将略妙欺班定远，家声高过李将军。
铭图魏鼎文犹在，笔勒燕山迹尚分。
今日闲披有遗恨，可怜生不遇明君。

[七言绝句]
端午茸花簇彩鸾，高标宝鉴缕金鞶。
不宜夏景销酥腕，似觉新来百索宽。

[七言律诗]
寻常轻别尚消魂，何况交情过弟昆。
孰谓此身闲日月，自惭疏迹信乾坤。
泠泠小雨江边路，薄薄浮烟竹外村。
回首旧游方契阔，孤舟何处宿黄昏。

[七言绝句]
才喜寻春又惜春，寻春眉展惜春颦。
莫将颦笑为花用，处处平芜是醉裀。

[五言律诗]
寄居延寿里，为与延康邻。
不爱延康里，爱此里中人。
人非十年故，人非九族亲。
人有不朽语，得之烟山春。

[七言律诗]
千岩万壑暮云归，不但晴宜雨亦宜。
妙处已将诗句写，吟余惟有梦魂知。
对床谁共三更听，击节难名一段奇。
安得山间伴清宿，拥衾推枕和公诗。

[五言律诗]
卢肇时推重，终军众共贤。
何如夺标日，未及弃𦈡年。
官历清涂徧，名居美事先。
人间福有五，视履岂非全。

[七言绝句]
碧甃磷磷不记年，青萝锁在小山颠。
向来下视千山水，疑是苍梧万里天。

[七言绝句]
谩说离家已半年，春风吹草绿如烟。
马军恰与征人会，此出那知不系天。

[七言律诗]
美人渺渺隔秋水，六年不见心茫茫。
麦昂黍低各自媚，鹤长凫短庸何伤。
荷鉏未厌素业在，读书从来真味长。
是间偪仄不称意，待晴携酒登重冈。

[七言律诗]
朝来移疾卧虚堂，暂屏文书日更长。
鸥鹭近人情渐熟，帘栊欲雨意先凉。
纱巾自照清池影，蕊笈闲销古篆香。
莫恨微霜侵绿鬓，为渠歇尽少年狂。

[五言绝句]
草色依稀绿，花稍隠约红。
一般难道说，如醉在心中。

[七言绝句]
东封已受大夫封，又入丁公吉梦中。
祗道济时作舟楫，茯神尤有济人功。

[七言绝句]
客里春秋过半生，子规枝上最关情。
南来故国一万里，却笑子规犹乱鸣。

[七言绝句]
万钱近县买黄犊，袯襫行当东作时。
堪笑江东王谢辈，唾壶麈尾事儿嬉。

[七言律诗]
倦游归骑自吴门，寻上封章叩帝阍。
俞旨肆颁旌素节，华文进直示优恩。
渊明妙句群贤和，疎傅佳名万古存。
加我数年祈谢事，此心难与俗人论。

[七言律诗]
世人两眼迷青红，百忧一笑无欢容。
仙官美禄不肯受，白首世路夸龙钟。
高人箕踞得所籍，焦柈不羡天厨丰。
我欲从君觅羹法，有田种秫园栽菘。

[七言绝句]
白灰如雪麒麟红，一老已打斋时钟。
衲子末来且坐睡，蒲团与我作新冬。

[五言律诗]
秋老木叶干，露冷虫声死。
征人未授衣，乡心日千里。
挥手睇云帆，顷刻限烟水。
他时慰相思，远寄书一纸。

[七言律诗]
杲杲朝曦正在东，文心诗耳一时聪。
学当鼎盛犹无敌，才过颐期想更工。
此去宦游谈笑里，后来家庆画图中。
俾昌俾乂诗人事，不似荒虚汉少翁。

[五言律诗]
公作皇华使，予乘郡守轓。
江湖吴芮国，襟抱杜陵尊。
翰墨频挥染，诗文细讨论。
新编刊未就，楚些已招魂。

[五言绝句]
天得一以清，地得一以宁。
金刚神合掌，归依佛法僧。

[七言绝句]
澄波奫沦鸭头绿，秋水清于春水明。
芰裳已逐秋光尽，藻带暗藏春意生。

[七言绝句]
前肩苏叟后陪朱，父子经筵世已无。
谁见诸孙同盛事，槐龙阴下六丝絇。

[七言律诗]
冀王阴德在高门，南院功名燕后昆。
庆衍曾沙钟圣女，尊居东殿见神孙。
𫄙宗新广宣平第，尚主重开沁水园。
自昔后家称累盛，谁如终始六朝恩。

[五言绝句]
勿谓参也鲁，孔门最少年。
能于一唯间，顿悟冠三千。

[七言律诗]
直栏横绝紫微阴，凭久秋光照客襟。
一道山川寒色远，万家烟火夕阳深。
泾滩水落群鸦集，秦岭云高断雁沉。
此兴浩然须把酒，可怜难醉异乡心。

[七言绝句]
我家君家一牛鸣，相见几何今露萤。
要须来往成白首，痛饮共读离骚经。

[七言绝句]
枭獍何堪共劝酬，衣冠涂炭可胜羞。
袖中若有击贼笏，便使凶渠面血流。

[五言律诗]
未话田园薄，唯关道路长。
春风又寒食，多病祇殊方。
缅想迎门问，深思暴橐香。
无劳谢猿鹤，好为约求羊。

[五言律诗]
石显权倾帝，穰侯势逼王。
群狐争伺夜，丹凤独鸣阳。
阊阖辞天仗，洋川佩郡章。
谁尝舒亶唾，有舌巧如簧。

[七言律诗]
绿暗红稀日渐长，追游不觉到云房。
庭前密菊花铺锦，竹外娇莺语转簧。
把盏自能忘得失，围棋何必较低昂。
篮舆款曲归来晚，满路清风拂面凉。

[五言律诗]
凭高送所亲，久坐惜芳辰。
远水非无浪，他山自有春。
野花随处发，官柳著行新。
天际伤愁别，离筵何太频。

[七言绝句]
残书倦展水沉烧，那有堂前学子嘲。
卧读萧陈秋夕句，不知烟暝鸟争巢。

[五言律诗]
奏赋曾三北，兴能竟二南。
如何双桂子，枉著拜亲衫。
旧事余诗酒，何人续笑谈。
生前孝友在，伐石为公镵。

[五言律诗]
淮海秦夫子，相逢又十年。
好诗无漫与，爱酒不虚传。
夜寺云连榻，秋江月满舩。
不知嵇叔夜，何得绝交篇。

[七言绝句]
此中小住自为佳，无柰看山眼欲花。
把作西湖风物看，不争多否也争些。

[五言律诗]
长江飞鸟外，主簿跨驴归。
逐客寒前夜，元戎予厚衣。
雪来松更绿，霜降月弥辉。
即日调殷鼎，朝分是与非。

[七言律诗]
赖得人间念已灰，省身克己问参回。
事随缘法安排去，病向根源点检来。
布袜青鞋资懒散，笔床茶灶恣徘徊。
偷忙不住提撕着，猛可投机亦俊哉。

[五言律诗]
亭自君家筑，洲从何代名。
诸公多好句，老子敢争衡。
賸欲危栏倚，少须春草生。
毋庸为鲈去，聊欲赴鸥盟。

[五言绝句]
筑榭芝山麓，仍年再产芝。
欲求茹芝法，已与赤松期。

[七言绝句]
雨过平芜带落晖，芦花飘泊点征衣。
舟人忽报东风急，万斛龙骧喷雪飞。

[七言绝句]
昼出阳关已断肠，那堪真别更凄凉。
痴人刻水方求剑，一息舟行过夜郎。

[七言律诗]
射透秋林晓日红，谩晞衰髪竹篱东。
旧曾过膝今垂耳，老已成翁反似童。
辛苦一生多沐雨，萧𩙫几缕易梳风。
岁寒万绿凋零尽，春在梅花白雪中。

[七言绝句]
独上高楼望帝京，鸟飞犹是半年程。
青山似欲留人住，百匝千遭遶郡城。

[七言律诗]
青虬修士去遒遒，黄鹤飞仙苒苒游。
北望日边秦树远，西来雪外蜀江浮。
吴时宫殿千年梦，晋国风尘万里愁。
今古茫茫无限事，月明倚遍庾公楼。

[五言律诗]
朝下有闲思，南沟边水行。
因来见寥落，转自叹平生。
白首丈夫气，赤心知己情。
留诗本相慰，却忆苦吟声。

[七言绝句]
云片东西自在飞，偶然连缀又成衣。
商量做雨竟何事，刻画奇峰便忘归。

[五言绝句]
何氏之从学，源流远有余。
穷经类元凯，能赋似相如。

[七言绝句]
跬步无功已厌迟，后生谁复肯从师。
无人识子闲居意，手冷深藏只自知。

[五言律诗]
作邑多离邑，去家如去乡。
三年三过驿，一别一回肠。
治绩安能胜，征途逎备尝。
何时腰解印，长啸入余杭。

[七言律诗]
破晓簷花未放干，披衣和梦倚阑干。
酿成苔晕地犹湿，老尽鶑声风正寒。
无客醉敲金镫响，有人睡怯翠衾单。
牡丹一夜成消瘦，下却珠帘不忍看。

[七言绝句]
沧江城阔三叉口，白日弦歌数亩宫。
犹有祠宫旧杨柳，向人离立管春风。

[五言律诗]
长鉟周都尉，闲如秋岭云。
取蝥弧登垒，以骈隣翼军。
百战百胜价，河南河北闻。
今遇太平日，老去谁怜君。

[七言绝句]
冻雨潇潇未肯晴，洒窗声似煮茶声。
山童酤得邻家酒，炒栗炉头独自倾。

[七言绝句]
闻道诸公置齿牙，买鞯卖展趁年华。
太平起隠无遗策，空尽嵩山处士家。

[五言律诗]
画扇双酒壶，置前兵吏立。
言将国匠奇，重以风义执。
树石冰上看，山河月中入。
便持菖蒲饮，不畏青蝇及。

[五言绝句]
一曲玉连琐，十分金屈巵。
故新相代谢，底用为秋悲。

[七言律诗]
山村寥落野人稀，竹里衡门掩翠微。
溪路夜随明月入，亭臯春伴白云归。
嵇康懒慢仍耽酒，范蠡逋逃又拂衣。
汀畔数鸥闲不起，只应知我已忘机。

[五言律诗]
火发龙山北，中宵易左贤。
勒兵临汉水，惊雁散胡天。
木落防河急，军孤受敌偏。
犹闻汉皇怒，按劒待开边。

[五言律诗]
窗前亦何有，有槐俨而长。
植之自谁欤，花开几经黄。
那知窗中人，不作昔日忙。
但恋六月荫，超然傲羲皇。

[五言律诗]
稍负园亭约，新篁带可围。
看山真耐久，临水易忘机。
野角呼蛇出，轻舟趁鹜归。
还家欣未晚，池藻弄晴晖。

[七言绝句]
小池岁晚石泉寒，荷叶低垂绿柄干。
一似渔人暮归后，败蓑破笠挂鱼竿。

[五言律诗]
野迥人来少，天平鸟去长。
鱼梁四寸罟，樵市五家浆。
谷转留寒雾，霞休罢夕阳。
不须教目极，即是到回肠。

[七言律诗]
往岁曾游弄水亭，齐峰浓翠暮轩横。
哀猿出槛心虽喜，伤鸟闻弦势易惊。
病后簪缨殊寡兴，老来泉石倍关情。
今朝池口风波静，遥贺山前有颂声。

[五言律诗]
绿衮溶溶日，红飞寂寂春。
青山今古事，芳草去来人。
歌吹酒家市，帆樯贾客津。
谁云绝胜地，登眺更伤神。

[五言绝句]
初心未入道，不得闹浩浩。
钟声里荐取，鼓声里颠倒。

[七言律诗]
诏书征拜脱荷裳，身去东山闭草堂。
阊阖九天通奏籍，华亭一鹤在朝行。
沧洲离别风烟远，青琐幽深漏刻长。
今日却回垂钓处，海鸥相见已高翔。

[七言绝句]
频岁崎岖道路劳，江山妙处属吾曹。
欲将一笼盛归去，安得并州快剪刀。

[七言律诗]
富贵夸人死即休，每轻庸子觅封侯。
读书历见古人面，好义常先天下忧。
独往何妨刀买犊，大烹却要鼎函牛。
坐皆豪杰真成快，不负凌云百尺楼。

[五言绝句]
大家在这里，廓彻无依倚。
有口难分疎，冻破一双耳。

[五言绝句]
江上草茎枯，茎枯叶复焦。
那堪芳意尽，夜夜没寒潮。

[五言绝句]
午月至子复，书云七日来。
六日七分说，观天何隘哉。

[五言律诗]
粉堞连青气，喧喧杂万家。
夷人祠竹节，蜀鸟乳桐花。
酒报新丰景，琴迎抵峡斜。
多闻滞游客，不似在天涯。

[七言绝句]
贤侯去久迹犹遗，乞雨诗奇字更奇。
世俗妄论公政猛，爱民心有彼苍知。

[七言律诗]
郊居牢落似东屯，剥啄欣闻客叩门。
笔下波涛文贯道，胸中瑜瑾学逢源。
西余未遂谐清赏，南浦俄惊黯别魂。
金菊万株秋露重，此时重复望来辕。

[七言律诗]
若耶溪边采莲女，笑隔荷花共人语。
日照新妆水底明，风飘香袖空中举。
岸上谁家游冶郎，三三五五映垂杨。
紫骝嘶入落花去，见此踟蹰空断肠。

[七言律诗]
浮云过眼只斯须，兀兀粘黐政笑渠。
万事悟来俱蚁穴，一官随处是蘧庐。
已知要路真聊尔，试问高怀竟孰如。
老树扶疎真可爱，因君又欲感归欤。

[七言律诗]
谯角咿呜到枕边，边情似向曲中传。
梅花三弄月将晚，榆塞一声霜满天。
织锦佳人应有恨，枕戈老将想无眠。
争如二月春风市，卖酒楼头听管弦。

[七言绝句]
泪尽空山一病夫，荆榛无路掩樵居。
自怜身是皮公美，茅屋青灯夜著书。

[五言律诗]
眼前无俗物，万竹与千荷。
来此坐清昼，看风生白波。
闲心诸事省，静耳一蝉多。
诗酒足消遣，其如长日何。

[五言律诗]
利劒太坚操，何妨拔一毛。
冤深陆机雾，愤积伍员涛。
直道非无验，明时不录劳。
谁当青史上，卒为显词褒。

[七言绝句]
落日同骑款段游，倦依松石弄清流。
蓬莱汉殿春分手，一笑相逢太华秋。

[五言律诗]
句曲山前县，依依数舍程。
还同适勾漏，非是厌承明。
柳谷供诗景，华阳契道情。
金门容傲吏，官满且还城。

[五言律诗]
君看青蚕蘂，闲花便弃捐。
临风竞离别，就地忽团圆。
孤客正心乱，浮云来马前。
灞桥逢杜甫，老泪更潸然。

[五言律诗]
沿流出山来，度桥向城去。
晃朗雨复晴，峥嵘岁云暮。
闲常称心言，孰是得力句。
坞静见高明，林深认幽趣。

[七言律诗]
三十年嫠未易禁，信眉才尔遽涔涔。
断机有训名花帖，埋璧无慙见藁砧。
剪发为珪供客馔，却蚶令侃职官箴。
年兄事状夫人志，岁月追思泪满襟。

[五言律诗]
人持左符去，马逆北风行。
古路草初白，大河冰未成。
暖科桑柘美，寒织杼梭鸣。
风俗已如此，憩棠无讼争。

[七言绝句]
披云佳处对青山，何必登高纵远观。
岩谷幽深无限景，可怜多是等闲看。

[五言律诗]
因怀碧云友，发兴青林端。
要尽深幽趣，浑忘下上难。
泉声流咽绝，松韵响高寒。
久作庐山别，疑从梦境看。

[七言绝句]
松漠丹成去不归，龙髯无复有攀时。
芳园留得觚棱在，长与都人作泪垂。

[七言绝句]
素粧芍药万花王，叶未全舒满国香。
醉眼梦腾浑不醒，虎贲却似蔡中郎。

[七言绝句]
朝暖南冈一杖藜，忽投深壑得禅栖。
共言伐翳通樵径，后日重来路恐迷。

[五言律诗]
遥思葭菼际，寥落楚人行。
高鸟长淮水，平芜故郢城。
使车听雉乳，县鼓应鸡鸣。
若见州从事，无嫌手板迎。

[七言律诗]
白马披鬃练一团，今朝被绊欲行难。
雪中放去空留迹，月下牵来只见鞍。
向北长鸣天外远，临风斜控耳边寒。
自知毛骨还应异，更请孙阳仔细看。

[五言绝句]
既不能事人，又焉能事鬼。
人鬼虽不同，其理何尝异。

[七言律诗]
大厦新成燕雀欢，与君聊此共清闲。
地居一郡楼台上，人在半空烟雨间。
修复尽还今宇宙，感伤犹记旧江山。
近来又报秋风紧，颇觉忧时鬓欲斑。

[七言绝句]
听彻虚簷䔩䔩声，铁衣冰骨记身更。
如今休忆鹅池路，纵竭龙钟做不成。

[七言律诗]
令节伸眉且自寛，与民同乐是民官。
宴酣岂为残更促，醉兀何妨万目观。
舞袖飘飘凌夜月，灯山闪闪战春寒。
孤城谁谓萧疏甚，无愧途人即可懽。

[七言律诗]
重到观鱼面北轩，正当游泳晚凉天。
未归陶令惭何甚，目识庄生乐亦然。
几认琴声泉漱玉，数惊钩影月沉弦。
徐撑画舫樽前看，必信吾曹是水仙。

[七言绝句]
萧条清颍一茅庐，魂梦长怀与子居。
五里桥西杨柳路，至今车马往来疏。

[七言律诗]
富贵真同一蚁丘，宠荣多处独多忧。
静观草木自生意，晚爱溪山多胜游。
竹岂有情那得醉，鸡宁解语亦能愁。
纷纷数子成何事，只合求田问舍休。

[七言绝句]
江边栏槛竹中斋，缘我频能扫又开。
茅屋苍苔唤归去，来禽青李待书来。

[七言绝句]
南枝开遍北枝开，祗恐飞香落砌苔。
踏雪诗人应癖好，杖藜日日为诗来。

[五言律诗]
摇裔双白鸥，鸣飞沧江流。
宜与海人狎，岂伊云鹤俦。
寄形宿沙月，沿芳戏春洲。
吾亦洗心者，忘机从尔游。

[七言律诗]
陇上无人寄一枝，疏花忽见喜生眉。
岩棱面瘦霜明里，潇洒香寒月上时。
比姑射仙同调度，与林逋老共襟期。
孤芳不竞能坚守，肯向离骚怨未知。

[七言绝句]
猖狂战国古神仙，曳尾泥涂老更安。
厌世乘云人不见，空坟聊复葬衣冠。

[七言绝句]
倚树空惊白发新，风飘万点正愁人。
不知谁唱归春曲，更在朱栏绿水滨。

[七言绝句]
一生著数落人先，白发栽松故可怜。
待得伏菟堪采掘，此翁久矣作飞僊。

[七言律诗]
千里贻书慰寂寥，更将尊酒饷今朝。
先生忽已成乌有，用事何因见白超。
醉里谩思鲸吸海，梦回谁悟鹿藏蕉。
何时痛饮论心曲，云满江东望眼遥。

[七言律诗]
道衡人日独牵愁，南北胡为一处囚。
学士诗成应属和，寿阳梅落殆神谋。
醉思侍宴登丹殿，寒想开箱睹黑裘。
佳句缤纷飞白雪，雪天宜饮亟来休。

[七言律诗]
十岁端平旧丙申，元贞重见丙申春。
几灾几难到今日，诸父诸兄皆古人。
未及悬车官已解，不能负贩子俱贫。
细思多少同庚者，地下先埋富贵身。

[七言律诗]
朱阁青山高庳齐，与君才子作诗题。
傍闻大内笙歌近，下视诸司屋舍低。
万卷图书天禄上，一条风景月华西。
欲知丞相优贤意，百步新廊不蹋泥。

[七言律诗]
亲策贤良第一番，吾家羽翼蔚高骞。
当时弃禄嫌民掾，此日登科胜状元。
四海望风期将相，双亲闻榜庆儿孙。
台州已有公台兆，预约当行必践言。

[七言律诗]
孤亭面直海坛峰，真覩龙翔瑞应龙。
长羡僧行图上境，不劳杯渡水边筇。
推移日月东西塔，透彻天渊昏晓钟。
妙处难将声相见，吟摹终恐费形容。

[七言绝句]
莫问庄生然不然，时中只可自随缘。
冬深江北无边报，又得安贫过一年。

[七言律诗]
单骑冲寒发路东，只缘归计太疎空。
三年事外多闲日，一别花间几信风。
出处莫期当世合，功名要与古人同。
凭君试问真消息，应已西兴唤短篷。

[七言律诗]
人生常患如意稀，利名扰扰何足奇。
谁能如我惠连弟，有园有酒兼能诗。
种秫西畴都几斛，时见小童驰片幅。
风轩洒扫又相呼，适有嘉鱼馈羊续。

[七言律诗]
帝魂旧话是耶非，知得安危动处几。
自出蜀啼随地气，直过洛去泄天机。
春风万古此心在，云树千山何日归。
听到如今转难听，恨无双翼与俱飞。

[五言绝句]
真见实不见，当台镜中面。
元是本来人，不著求方便。

[七言绝句]
读罢残书听雁声，西风一榻一青灯。
老来清思浑如许，自笑前生莫是僧。

[七言绝句]
一番瘦笋羽林枪，松架阴阴尽日凉。
绕屋云烟无定态，连山草木有真香。

[五言律诗]
相逢多戏事，聊以度长年。
间出诗联句，时因酒合钱。
歌狂无所择，棋胜亦欣然。
龌龊好苛礼，逡巡不敢前。

[七言绝句]
虎骤龙骧与么来，蓦然平地起风雷。
棒头正眼明如日，凛凛清风廓九垓。

[七言律诗]
老思东极旧岩扉，却待秋风泛舶归。
晓梵阳乌当石磬，夜禅阴火照田衣。
见翻经论多盈箧，亲植杉松大几围。
遥想到时思魏阙，只应遥拜望斜晖。

[五言律诗]
东隠三年别，西风一纸书。
逢人相问讯，念我独勤渠。
游子司吾土，先人有弊庐。
欲归归未得，妻子定何如。

[七言绝句]
晓日登临感晋臣，古碑零落岘山春。
松间残露频频滴，酷似当时堕泪人。

[七言律诗]
送客寻山已自仙，行谈坐笑复忘年。
平郊走马斜阳里，破屋传杯积水边。
洗壁题名留岁月，登高著句记山川。
风流幕下诸公子，缩手吟边更觉贤。

[七言绝句]
何人更下仲举榻，举世愿登元礼门。
千古家声君与我，未知何以起斯文。

[七言绝句]
彩架清阴接凤楼，分班左右各朋俦。
就中最得抛梭便，不碍珠门紫绣毬。

[五言绝句]
小山幽桂丛，岁暮霭佳色。
花落洞庭波，秋风渺何极。

[七言绝句]
学道先须要省缘，浮生傀儡暗抽牵。
机关用尽成何因，赢得三涂鬼火煎。

[七言绝句]
一株萧索倚宣华，东苑香风属内家。
丹碧屠苏银烛照，平生奇绝象山花。

[五言律诗]
发轫茅檐雨，营炊野店烟。
春晴不难解，客恨自多牵。
麦浪摇成涌，梅飞去若仙。
画中端有句，诗里亦安禅。

[七言绝句]
田园不事来游宦，故国谁教尔别离。
独倚关亭还把酒，一年春尽送春诗。

[七言绝句]
参横斗转五更寒，春入黄堂酒盏宽。
幕客更赛千岁颂，家人羊荐五辛盘。

[五言律诗]
系马篱边树，春初此叩扉。
行人求茗饮，老父售蓑衣。
忽已空无物，云何去不归。
杵亡石臼破，残麦化蛾飞。

[七言绝句]
梦回簷溜作惊湍，浄洗炎歊百虑宽。
咫尺东山见膏泽，令人更忆谢家安。

[五言绝句]
雷风火泽水，独艮不言山。
朔易指方位，万形消息间。

[七言律诗]
碧海昆仑接绛台，故应春至自花开。
丝毫不立元非静，梨枣潜生岂用栽。
种种初无心外法，绵绵时向定中回。
却来重展调元手，会见华胥遍九垓。

[七言律诗]
久客方知行路难，关山无际水漫漫。
风吹欲倒孤城远，雪落如簁野寺寒。
暮挈衣囊投土室，晨沽村酒挂驴鞍。
文章一字无人识，胸次徒劳万卷蟠。

[七言绝句]
辣皱人眉性最良，药中功效不寻常。
吾侪自是生无智，夫子何曾食彻姜。

[五言律诗]
瘦竹老松间，闲房仅容膝。
栖迟非一朝，谢遣用三术。
泉落双涧清，云消众山出。
谁能强予迁，爱此成痼疾。

[五言绝句]
杨柳郁青青，竹枝无限情。
同郎一回顾，听唱纥那声。

[七言律诗]
铜驼陌上桃花红，洛阳无处无春风。
青丝尾结连钱骢，相从射猎北邙东。
流鞭纵镝未云毕，青山团团载红日。
云分电散无影迹，黄鸡未鸣已复出。

[七言绝句]
揭翻古剡岸云开，峻发清机劈箭来。
裂转面皮干剥剥，万山奔浪笑咍咍。

[五言律诗]
不才甘客难，多病岂旬休。
可待乘轩宠，终惭舐痔求。
渚兰薰露夕，江橘富霜秋。
养拙宁无地，千波一叶舟。

[七言绝句]
以字不成八字非，烁迦罗眼不能窥。
一毛头上重拈出，忿怒那咤失却威。

[七言律诗]
先王笔法源于苏，奕然世体繇庭趋。
奁中手泽他岂无，义与事比当特书。
巨编剪取删繁芜，盛心端可传遗孤。
百年小楷照乘珠，为问汗青谁董狐。

[五言律诗]
一舟小如叶，横在波涛中。
纷纷川上人，欲渡愁北风。
有帆天际来，渐近葭苇丛。
寄声与问讯，恐是陶朱公。

[五言律诗]
十载他乡别，春归逐浪层。
晚晴沙市鼓，夜雨石桥灯。
帆仄摧干苇，衣寒脆薄缯。
旧时来往寺，惆怅不逢僧。

[五言律诗]
入秋才一到，风物已凄凉。
旧筿全侵席，新梢乱出墙。
萧萧吹叶雨，稍稍坠枝霜。
为有留人意，嘉游不可忘。

[七言绝句]
当宁求贤轸虑长，每因佳节忆沉湘。
不须五色纫成线，自有忠言补舜裳。

[七言绝句]
博浪沙中击副车，却来跪履受编书。
欲从圯上寻黄石，今有何人孺子如。

[七言律诗]
多景楼上弹神曲，欲断哀弦再三促。
江妃出听雾雨愁，白浪翻空动浮玉。
唤取吾家双凤槽，遣作三峡孤猿号。
与君合奏芳春调，啄木飞来霜树杪。

[七言绝句]
气压伊吾一剑鸣，风生铜柱百蛮惊。
君家自有堂堂阵，我欲周旋恐曳兵。

[五言律诗]
长条徒自重，狂絮去何之。
禁籞穿花树，春江扑酒旗。
因风无定意，著物有闲时。
谢女何为者，深情在雪诗。

[七言绝句]
诸贤送我入章泉，问讯泉头不老仙。
更把一杯同醉倒，闲忙出处本忻然。

[五言律诗]
有人来问我，如何向他道。
丧身失命处，世人怕死到。
三界唯一心，万法唯心造。
不悟生死者，轮劫空招报。

[七言绝句]
我为人役走尘寰，僧老空门不出关。
身世也知皆梦幻，到头忙者不如闲。

[五言律诗]
老圃君何学，中心切养亲。
从来啜菽处，便作采兰人。
百行当无愧，三牲未足珍。
孝廉方察举，勉勉讵长贫。

[七言绝句]
只道还家犹未还，故山书册蠹鱼残。
半生不疗饥寒苦，空有诗名满世间。

[五言律诗]
风雪催残腊，南枝一夜空。
谁知荒草里，却有暗香同。
质莹轻黄外，芳滕浅绛中。
不遭岑寂侣，何以媚孤丛。

[七言绝句]
天分天上灵河水，围作钱塘千顷湖。
未有风亭花月观，已夸胜境世间无。

[七言律诗]
危楼何在水云中，穿市牙旗退自公。
闲作此来横笛夜，爱看人醉落帆风。
欢呼夹道江声合，硬语蟠空客技穷。
姓字从今联沈谢，不知千古更谁同。

[七言绝句]
健笔幽葩总是春，非公高韵孰全真。
要知草野多凡卉，不过桐门无此人。

[七言绝句]
莼丝鲈脍不如施，歌散虽工又带讥。
墙壁年时俱有耳，莫嗔鸥鹭往来稀。

[七言绝句]
区区奸智终何补，不悟身犹弄伎儿。
蛇断楚郊秦未觉，鬼谋曹社梦先知。

[七言绝句]
云罅纤纤玉一钩，小庭风露更清柔。
老来朋旧凋零尽，独倚阑干特地愁。

[七言绝句]
苏郎北阙未寻盟，崔子西山尚掩扃。
矫首空庭问怀抱，天高无路鴈边青。

[七言绝句]
千里家山一望间，白头夫妇且樽前。
诗中游戏无三昧，客里光阴又一年。

[五言律诗]
霞尾千山赤，云腰几树连。
若非彭蠡正，当是洞庭偏。
岁月惊飞鸟，功名忆堕鸢。
开图若有感，归思忽无边。

[七言绝句]
雁落平沙字字愁，打包不肯与山留。
一篷烟雨载秋去，诗在江南芦荻洲。

[七言绝句]
一朵榴花插鬓鸦，君王长得笑时夸。
内家衫子新番出，浅色新裁艾虎纱。

[七言绝句]
一节呼龙万里秋，数茎垂海六鼇愁。
更须瀑布峰前种，云里阑干过子猷。

[七言绝句]
坐如有待思依依，看竹回廊出寺迟。
窅窅绿荫清寂处，半窗斜日两僧棋。

[五言律诗]
福地今身到，玄天旧迹非。
溪声宁有谓，山意了无机。
俨立千云纛，同来二羽衣。
酒新良可饮，棋妙不须围。

[七言律诗]
都城分袂下长淮，闻说灵槎犯斗回。
天上夜蟾千里共，江南秋雁尺书来。
莫悲琴剑犹羁客，岂有英雄老俗埃。
此去玉皇恩泽异，龙飞新榜看风雷。

[七言绝句]
二麦俱秋斗百钱，田家唤作小丰年。
餠炉饭甑无饥色，接到西风熟稻天。

[七言律诗]
太昊祠东铁墓西，一樽曾与子同携。
回瞻郡阁遥飞槛，北望樯竿半隠堤。
饭豆羹藜思两鹄，饮河噀水頼长霓。
如今胜事无人共，花下壶卢鸟劝提。

[七言绝句]
剡溪百里彻底清，石阑干里真人行。
大丹一粒掷溪水，禽鱼草木皆长生。

[七言律诗]
异乡冬至又今朝，回首家山入梦遥。
渐喜一阳从地复，却怜群沴逐冰消。
梅含露蘂知迎腊，柳拂宫袍忆候朝。
多少故人承宴赏，五云堆里听箫韶。

[五言律诗]
行行西陌返，驻幰问车公。
挟毂双官骑，应门五尺僮。
老年如塞北，强起离墙东。
为报壶丘子，来人道姓蒙。

[五言律诗]
纷纷世俗言，病客久厌听。
圣贤没已远，是非久无定。
六经纸上言，黑白欲谁证。
独有自信人，中得不外竞。

[七言律诗]
松杉如立密当门，长在山中管送迎。
栖石草根留雪在，响阶簷溜滴春声。
簿书拨置君能到，碑刻摩挲眼倍明。
欲作小诗无好句，只题年月记经行。

[七言绝句]
西风忽报鴈双双，人世心形两自降。
不为鱼肠有真诀，谁能梦梦立清江。

[七言律诗]
一从十五长边城，少见兵戈日太平。
代马依风都护道，飞鸢熏雾伏波营。
红雕腊软君王赐，青兕裘轻子女情。
昨夜点行新部曲，铁衣偏奏苦寒声。

[七言律诗]
渺渺汀舟雨满川，楼台烟霭羃愁边。
春风邀勒梅都谢，夜雨淋浪柳尚妍。
僧钵偶分蒲塞供，佛香时送水沉烟。
佳时更拟携筇出，拾翠人归唤渡船。

[七言绝句]
西风吟露冷银塘，菰叶萧疏柳叶黄。
秋水不知时色老，藕花犹学少年粧。

[七言绝句]
举目茫茫宇宙间，畏涂险甚太行山。
镬汤随地无冰处，只有僧庐野衲闲。

[七言绝句]
忆昔三衢看上元，玉虹横贯水精帘。
穷州今夕酸寒杀，老眼看来自不忺。

[七言绝句]
台上井泉冰冷滑，城隅川色剑光芒。
多惭簿领相宽假，全得南风一日凉。

[七言绝句]
锡山落在暮云边，几载无书寄老仙。
公艺九龄余望八，梦商史稿觉凄然。

[七言律诗]
摇落江天欲尽秋，远鸿高送一行愁。
音书寂绝秦云外，身世蹉跎楚水头。
年貌暗随黄叶去，时情深付碧波流。
风凄日冷湖光晚，驻目寒空独倚楼。

[五言绝句]
忆昔跨吟鞍，花翁赏新句。
回首十年强，肠断天竺路。

[七言律诗]
台畔西风御果新，芳香精彩丽萧辰。
柔条细叶妆治好，紫蔕红芳点缀匀。
几朵得陪天上宴，千株长作洞中春。
今朝圣藻偏流咏，黄菊无由更敢邻。

[七言律诗]
雨后东风渐转和，扣门迁客一经过。
王孙采地空珪璧，长者芳声动薜萝。
正尔谪居怀北阙，聊同笑语说东坡。
山林台阁原无异，促席论心酌叵罗。

[七言律诗]
走遍人间老更穷，强寻一笑与谁同。
簿书衮衮呻吟里，歌舞纷纷困睡中。
手版倒持悲末路，寒江独钓愧高风。
知心赖有谭夫子，时遣书来问放翁。

[七言绝句]
肉山六月火云蒸，渴想滹沱一片冰。
回首家山林下寺，水帘深处定中僧。

[七言绝句]
顾我惭称十高士，与君同是两闲人。
君今独向名山去，说与归云我问津。

[七言绝句]
休言鸟道与羊肠，鸟道羊肠不可方。
却喜年年种麰麦，山中不用有桄榔。

[七言律诗]
六幕垂同冻不埃，舞霙呼我燕窗开。
已从衣上霏微见，未肯簷前汗漫来。
就砌拾看呵指笋，隔帘迎数鬬妆梅。
衰髯却怪全相似，且置闲愁拨蚁醅。

[五言律诗]
起晚怜春暖，归迟爱月明。
放慵长饱睡，闻健且闲行。
北阙停朝簿，西方入社名。
唯吟一句偈，无念是无生。

[七言绝句]
江湖见说老蓝公，今日相逢在玉隆。
竹样精神梅样骨，况君梅竹在胸中。

[七言绝句]
风雷昨夜破枯株，借问天公有意无。
莫是卧龙踪迹困，放开头角入亨衢。

[七言律诗]
四海皆忙几个闲，时人口内说尘缘。
知君有道来山上，何似无名住世间。
十二楼台藏秘诀，五千言内隐玄关。
方知鼎贮神仙药，乞取刀圭一粒看。

[七言绝句]
光武经营业未兴，王郎兵革正凭陵。
须知后汉功臣力，不及滹沱一片冰。

[七言绝句]
牵风拂水弄春柔，三月花飞满御楼。
不似津亭供怅望，一生长得系龙舟。

[五言律诗]
佳雨濯烦暑，翛然生晓凉。
森沈殿瓦碧，羃历井苔苍。
院静杉篁秀，人闲钟鼓长。
凭谁同把酒，清兴窅相望。

[五言绝句]
论学取诸友，举隅发之师。
欲自得其传，要在谨厥思。

[七言律诗]
蒙蒙烟雨暗江干，新岁还胜故岁寒。
酒压浊清鸣社瓮，菜分红绿簇春盘。
良辰节物元如昨，病客情怀自鲜欢。
却羡村邻机上女，隔篱相唤祭蚕官。

[七言绝句]
澜翻口里说三车，一衲唯披百结麻。
应笑经僧内供奉，等闲尽著紫袈裟。

[七言律诗]
洞中于世本无求，一落人间几见秋。
和月看时迷濯濯，隔云听处认呦呦。
未容鹤客矜风韵，应许猿翁作品流。
莫把奇毛惊俗眼，恐妨归去旧山幽。

[五言律诗]
藉草沾衣露，沿溪掠面风。
桐凋无茂绿，莲老有疏红。
小彴欹危度，邻园曲折通。
新秋得强健，一笑莫匆匆。

[七言律诗]
鳞鳞郊隰引双旌，顿豁尘襟病眼明。
微霭际空随日破，遥林环野接天平。
捺弮禾重笼新雨，舐犊牛闲罢力耕。
策马故寻堤上路，移时欣在绿阴行。

[七言律诗]
乘递初登建外州，倾心喜事富人侯。
方当游艺依仁日，便到攀辕卧辙秋。
容听巴歌消子夜，许陪仙躅上危楼。
欲知恨恋情深处，听取长江旦暮流。

[五言律诗]
城郭欹斜建，人家高下居。
扁舟挨古岸，别棹过僧庐。
祠识伊川像，堂标鲁直书。
惜哉横一水，游子亦来疏。

[七言绝句]
八十童颜双眼明，浪游湖海一身轻。
莫将啖肉先生比，个是罗浮老树精。

[七言绝句]
箧贮灵砂日日看，欲成仙法脱身难。
不知谁向交州去，为谢罗浮葛长官。

[七言绝句]
杂芳春发浅深丛，曲坞逶迤紫间红。
色贱格微应不数，少添兰菊待秋风。

[七言绝句]
暮天飞下一行行，浅渚平沙足稻粱。
有此恩波好游泳，何须辛苦去衡阳。

[七言绝句]
云烟出没葛蔓岭，蜀锦开张枫树林。
连天寒雨何时断，一室空山黄叶深。

[七言绝句]
林雨凄凄林鸟啼，水田漠漠水禽飞。
人间何处有此境，只欠冰纨相发挥。

[七言绝句]
磨洗纷尘百念秋，湛然源底未分流。
其间自照因缘外，水浄娟娟浮月钩。

[五言律诗]
涉世风波恶，收身岁月长。
再三持簜节，八十侍华光。
边入筹如蔡，民怀惠有棠。
两朝凡几奏，书不与人亡。

[七言绝句]
遥闻碧海有三山，云鎻琼楼日月闲。
花下玉颜常不老，也应春色胜人间。

[五言绝句]
孤根在寒谷，无分逐东风。
流辈刚言好，中心只固穷。

[七言绝句]
暑风翕翕树头动，吹过井梧方是凉。
拂拭桃笙阴处卧，谁知我亦出羲皇。

[七言律诗]
故人无字寄相思，敢向穷途怨不知。
老病已全惟欠死，贪嗔虽断尚余痴。
数茎雪鬓江湖远，九转金丹日月迟。
畬粟山苗俱可饱，明年东去隐峨眉。

[七言律诗]
箕星昴宿下长天，凡景宁教不愕然。
龙出水来鳞甲就，鹤冲天气羽毛全。
尘中教化千人眼，世上人知尔雅篇。
自是凡流福命薄，忍教微妙略轻传。

[七言绝句]
欲笑随情酒逐身，此身虽老未辜春。
春来点检闲游数，犹自多于年少人。

[七言绝句]
住依溪口破残村，身伴渡头零落云。
更向空山拾黄叶，姓名那有世人闻。

[七言绝句]
芦华明月水茫茫，激箭风舟破冷光。
亲到庐陵酬米价，那时开口便相当。

[五言律诗]
东园长新笋，映日复穿篱。
迸出依青嶂，攒生半绿池。
色因林向背，行逐地高卑。
但恐春将老，青青独尔为。

[七言绝句]
吴郡名山第一山，翠微心在碧霄间。
林泉潇洒烟岚秀，直拟结庐终老闲。

[五言律诗]
李重推清雅，初传友爱名。
嘉言为时发，大谊傅经明。
崇德诚堪慕，修身岂易倾。
留心众才举，千载仰铨衡。

[七言律诗]
陋迹迟回寂寞滨，欲闻高谊叹无津。
声华未及膺门客，揖让犹皆蜀守民。
白日忽收千里诏，清风长挟万家春。
穷途倾睠陶钧力，吟尽肝肠一惨神。

[五言律诗]
可以逃袢暑，征徒盍少休。
病多全为老，醉极暂无愁。
雨气昏灯夜，蛬声古屋秋。
钱塘湖上路，到日与谁游。

[七言绝句]
耆老相传亦可嗟，深山大泽自龙蛇。
老蛟变化初何怪，天马从来产渥洼。

[七言律诗]
窗明窗暗篆烟馡，珍重晨光与夕晖。
东院斋钟披被坐，南城严鼓岸巾归。
几人霜滑骑朝马，何处灯残织晓机。
懒里若承三昧力，始知忙里事俱非。

[五言律诗]
老骥挺高骨，弥耳尘中驰。
邻女嫁不售，泣向流黄机。
与子落穷山，坐无适时姿。
濠梁莞一笑，游鳞𪡋风漪。

[五言律诗]
海岸孤绝处，晴沙露远汀。
潮花人鬓白，山色佛头青。
夕照雌黄笔，秋烟水墨屏。
天空杉月冷，鹤梦几回醒。

[七言绝句]
绕屋桃花可得追，迎门犹有海棠枝。
牡丹未放酴醿小，并入青梅煮酒时。

[五言绝句]
平生苕霅舟，略计忘几历。
诗里不能收，付君医画癖。

[七言绝句]
山庄又报李花秾，火急来看细雨中。
除却断肠千树雪，别无春恨诉东风。

[五言绝句]
剃头头光生，洗脚脚清爽。
脱衣上床眠，抓著通身痒。

[五言律诗]
世狭难纡辔，全生托散财。
纷华因地遣，怀抱向山开。
野祭鸦争聚，贫居燕亦来。
不知江上笛，何事有余哀。

[七言绝句]
南山击缶正乌乌，东市匆匆坐一书。
说道中兴无过事，太阳侵蚀总缘渠。

[七言绝句]
开藩甫及四十日，籍甚治声过所闻。
吏畏神明简朱墨，民怀清浄乐耕耘。

[七言律诗]
十亩春畦两眼泉，置来应得弄潺湲。
三年谪宦供厨菜，数月朝行赁宅钱。
空媿先师轻学圃，未如平子便归田。
此身久畜耕山计，不敢抛官为左迁。

[五言律诗]
颜驷縻三省，君山困六安。
宦游俱邂逅，行路正艰难。
去水争还壑，凝霜苦败兰。
唯余青简在，时为拂尘看。

[七言律诗]
结庐兄弟近长安，弊却儒冠竟不弹。
自茹芝来轻汉召，肯将瓜去博唐官。
贫多乐事清无尽，手写新诗墨未干。
史笔须评隠君传，姓名应作古人看。

[七言律诗]
政报公余称雅怀，两城烟树尽楼台。
波通龙口春戏盛，云入山门晓望开。
园馆有诗书命笔，海邦无寇破蛮才。
当时不俟交符印，恨失岚亭展宴罍。

[五言律诗]
遥派落天潢，分崖射璧光。
山从千古润，江得一源长。
风雨无时作，珠玑满谷量。
淄渑欲谁辨，愿借易牙尝。

[七言绝句]
汉臣曾此作缧囚，茹血衣毛十九秋。
鹤髪半垂龙节在，不闻青史说封侯。

[七言律诗]
高窗不掩秋气清，下见瓦沼涵泓澄。
雨洗浮萍翠色静，青丛绿蔓相缠仍。
阶前童童两好树，上有鸣禽不可数。
杖藜书生爱苦吟，独立西风无旦暮。

[七言律诗]
上尽苍崖百级梯，诗囊香椀手亲携。
山从飞鸟行边出，天向平芜尽处低。
花落忽惊春事晚，楼高剩觉客魂迷。
兴阑扫榻禅房卧，清梦还应到剡溪。

[五言律诗]
伯仲持哀日，余方倾盖初。
炷香翻贝叶，酌茗饭园蔬。
一作邗沟别，空传桂岭书。
升堂揖遗像，回首意何如。

[七言律诗]
一从洪井到处州，见说洪人总泪流。
本望圣朝令久任，若论明吏合封侯。
高才所至都无事，厚德于今可镇浮。
故作此诗传野史，不须铭记掩诸幽。

[七言绝句]
官居城郭枕山根，嬉语儿童亦带村。
老子痴顽甘避俗，欲从社叟学方言。

[七言绝句]
把住新花做好看，伤春时共倚阑干。
醉中不记暮烟碧，杨柳楼深燕子寒。

[五言律诗]
日暮云倒飞，苦雨湿茅屋。
奇哉五碎金，青草眠黄犊。
天行贵葆真，心骨迥凡俗。
一尺黄菊花，秋风播芳馥。

[七言绝句]
信到温陵不忍闻，使君何往尽沾巾。
最高仙桂君家物，更起黉堂遗里人。

[五言绝句]
崎岖千万山，踏破青鞋底。
何似引章泉，同耕老兄弟。

[七言绝句]
王屋千霜老紫藤，扶公休沐对亲朋。
异时驷马安车去，拄到天坛愿力能。

[七言绝句]
闻坐天童上板头，深挑痛劄未应休。
吾门直截无窼臼，家破人亡始自由。

[五言律诗]
至公平得意，自喜不因媒。
榜入金门去，名从玉案来。
欢情听鸟语，笑眼对花开。
若拟华筵贺，当期醉百杯。

[七言律诗]
常媿无才动有权，十年乡里但留连。
养成答飒人应笑，学得支离自谓贤。
三馆旧游层汉上，一麾今守乱峰前。
幸逢别驾如张轨，免对苏章说二天。

[七言绝句]
已立平吴霸越功，片帆高飏五湖风。
不知战国官荣者，谁似陶朱得始终。

[五言律诗]
城南兼吏隐，草树水中央。
飞鸟有时到，惊尘无处扬。
留春供燕集，落日借辉光。
一自乌衣后，风流知几王。

[五言律诗]
日落欲闭户，风清聊杖藜。
千山犹带雨，一径已无泥。
㶁㶁水声急，悠悠云影低。
催归缘底事，著意旁人啼。

[七言绝句]
六十年来又七年，眼昏头白意茫然。
逢人欲说平生旧，少有能知两世前。

[五言律诗]
抄写犹前日，吟哦遂隔年。
真成坠眢井，未易及深泉。
曷日仙能至，何时弹比圆。
自非深致力，宁识贵吾贤。

[五言律诗]
徙倚危楼久，无言对夕晖。
野花随处发，水鸟傍人飞。
自觉身无累，那知世有机。
何劳战蜗角，万事转头非。

[七言绝句]
七宝山高聚宝舟，诸蕃舶主总经由。
尔家定海宝无数，何必区区向外求。

[五言律诗]
尘埃不可久，归卧故山秋。
荣利非其好，风骚得所求。
晨征随社燕，夜宿近江鸥。
闻子禅林胜，它年一系舟。

[七言绝句]
龙去拔髯嗟帝远，鹤归留语笑人非。
庞涓死怨悲题树，豫让酬恩喜击衣。

[七言绝句]
真牧堂前花草新，舍南移就一番春。
非关瘠鲁欲肥杞，直恐强齐将弱秦。

[五言律诗]
雉操扬琴奏，名翚拂扇尘。
其文伊洛地，厥贡越裳人。
几为郎官集，还因今邑驯。
山梁时饮啄，媒翳莫朝亲。

[七言律诗]
才立班行便佐州，九年回首不渠留。
千峰榭与柯山对，七里滩从严子游。
未用笑谈惊五马，只销诗句狎双鸥。
团纲殿最非吾事，夜半一编归借筹。

[七言绝句]
梅花摘索未全开，老倦无心上将台。
人在江南望江北，征鸿时送客愁来。

[七言绝句]
虚窗净几坐劬书，姑射仙人伴我癯。
谁笑月明家四壁，案头犹自有珊瑚。

[七言律诗]
褰裳拥鼻正吟诗，日午墙头独见时。
血染蜀罗山踯躅，肉红宫锦海棠棃。
因狂得病真闲事，欲咏无才是所悲。
看却东风归去也，争教判得最繁枝。

[七言律诗]
近见东郊出土牛，烧灯已过又旬休。
酸风鳞面慵开眼，细雨毛空怯上楼。
百岁光阴真蚁穴，一年寒燠未鸿沟。
偷闲文字聊遮眼，勋业悠悠且掉头。

[五言律诗]
贫交千里外，失路更伤离。
晓泪芳草尽，夜魂明月知。
空山连野外，寒鸟下霜枝。
此景正寥落，为君玄髪衰。

[五言律诗]
雨气分千嶂，江声撼万家。
云翻一天墨，浪蹴半空花。
喷薄侵虚阁，低昻泛断槎。
壮游思夙昔，乘醉下三巴。

[五言绝句]
生死镜中像，非面亦非镜。
像既无起灭，心岂纒垢浄。

[七言律诗]
沅澧春风拂马鞭，客愁何事四无边。
于今榛棘三州地，自昔坻京百姓天。
安得鸣鸡连比屋，空余归雁落平川。
一觞莫酹怀沙魄，且对桃红李白传。

[七言律诗]
病怯春寒添絮衣，神情全减少年时。
仅堪田舍陪乡饮，难向湖亭看水嬉。
清旦羲和升日毂，回风王母带云旗。
管箫声散人归晚，独有萤穿马季帷。

[五言律诗]
出郊聊旷目，小艇受樵风。
烟柳浅深绿，水花颠倒红。
秋光无远近，晚兴信西东。
欲访幽人宿，高旛古木中。

[七言绝句]
一敬由来入道门，须臾不在便非仁。
直须认取惺惺法，莫作回头错应人。

[五言律诗]
流莺惊节物，乐事二毛前。
山简不堪醉，渊明方欲眠。
谈余愁似茧，坐久腹如蝉。
日出重游衍，残花有杜鹃。

[七言律诗]
投足烟峦养病躯，驰求终是用工夫。
千般有作皆从智，万种无依自合愚。
意地已抛尘事业，心田唯种稻根株。
非时免见干人世，野食山袍自有谟。

[五言律诗]
莲峰映敷水，嵩岳压伊河。
两处思归久，前贤隐去多。
闲身应绝迹，在世幸无他。
会向红霞峤，僧龛对薜萝。

[七言绝句]
千步廻廊远接连，叠山盈壁状天然。
重新绘画非尘境，不是高真即列仙。

[五言律诗]
捐躯陈大义，协力济多艰。
贤相寻迁死，明公亦放还。
俄闻奸党败，仅见圣恩颁。
已矣埋黄壤，伤哉涕泪潸。

[七言绝句]
浪竹低枝扫隙尘，到帘清月欲留人。
西家一斛黄华酒，沈醉吴音贺季真。

[五言律诗]
香阁东山下，烟花象外幽。
悬灯千嶂夕，卷幔五湖秋。
画壁余鸿鴈，纱窓宿斗牛。
更疑天路近，梦与白云游。

[七言律诗]
西楼谁与共闲居，茂树婆娑清昼余。
大隠祇今同一壑，行吟非昔似三闾。
揣摩心事惟黄卷，料理家传亦素书。
更凿寒泉供漱石，世纷不拟问焉如。

[七言律诗]
暂辞玉笋眷犹浓，朝野皆知不世逢。
贺老曾求湖一曲，希夷亦乞华三峰。
凤衔奎墨飞华扁，虎拜觚棱折御封。
帝以此翁深易学，除官壹似郑司农。

[七言绝句]
为爱松声听不足，每逢松树遂忘还。
翛然此外更何事，笑向闲云似我闲。

[七言律诗]
黄堂通夕听簷声，去谒灵湫及未明。
画鹢破寒收宿霭，老龙擎日献新晴。
何须厌胜驱黄帽，况复精诚却卫兵。
尽道使君能抚字，归途争看古阳城。

[七言绝句]
鹰爪攫鸡鸡肋折，鹘拳蹴雁雁头垂。
何如歛翅水边立，飞上云松栖稳枝。

[七言律诗]
举世纷纷名利间，天公偏赋此身闲。
尘衣濯罢沧浪水，茅舍归来会计山。
邻舍擎盘分麦饭，野人曳杖叩柴关。
酒逋诗债何时了，未死何妨且旋还。

[五言律诗]
小阁对寒蟾，山尊尽更添。
方看一轮满，又叹两头纤。
脉脉离云峤，姢姢傍画簷。
五更清露下，不恨客衣沾。

[五言律诗]
弃官清颍尾，买田落星湾。
身在菰蒲中，名满天地间。
谁能四十年，保此清静退。
往来涧谷中，神光射牛背。

[七言律诗]
荆州刺史苏州似，可但超然五字诗。
试问清香凝寝处，何如夜雨对床时。
风流云散心方折，月落参横角更悲。
堂下为公理修竹，琳瑯他日照幽姿。

[七言绝句]
梅花淡淡著寒烟，漏泄春光老屋边。
会被清池写疎影，一枝分作两枝妍。

[七言律诗]
示疾维摩难共语，谁堪问疾坐绳床。
也知世乏长桑手，尽用枕中鸿宝方。
马价不须劳广汉，牛衣何用泣王章。
清凉心地俱安稳，特访名园顾辟疆。

[七言律诗]
紫霄宫阙五云芝，九级坛前再拜时。
鹤舞鹿眠春草远，山高水阔夕阳迟。
每嗟阮肇归何速，深羡张骞去不疑。
澡练纯阳功力在，此心唯有玉皇知。

[七言律诗]
太液沧波北下流，依然清浅可胜舟。
浴凫鸣鹤辉辉日，折苇衰荷澹澹秋。
胜境陈前终不厌，机心去尽了无愁。
宋生善赋登临兴，华发相从免独游。

[七言绝句]
玉转珠回祖佛言，精通犹是污心田。
老卢只解长春米，何得黄梅万古传。

[七言绝句]
共约京都看早春，枣骝缓踏软红尘。
要君弹压湖山景，莫惜新篇举似人。

[七言律诗]
多少乡心入酒杯，野塘今日菊花开。
新霜何处雁初下，故国穷秋首正回。
渐老向人空感激，一生驱马傍尘埃。
侯门无路提携尔，虚共扁舟万里来。

[七言绝句]
独活他乡已九秋，刚肠续断更淹留。
宁知老母相思子，没药医治白尽头。

[七言律诗]
废苑芜城裹故宫，行人苑外问秋风。
当时歌舞何年尽，此意古今无处穷。
往事萧条随败叶，客情迢递寄孤鸿。
扁舟欲去更回首，寒树苍苍夕照东。

[七言律诗]
浮家泛宅玉溪边，小泊茶楼又过年。
山郡野花共酒盏，天街官柳望吟篇。
平吞余子价可待，倾倒诸公誉正延。
日复故疆须老手，步归青琐伴金蝉。

[七言绝句]
白云随我见天台，又趁金华路上回。
栖凤亭中留不去，武夷山下野猿哀。

[七言律诗]
忆昔骎骎逼要津，迂疎谁遣批龙鳞。
羞为庆历一不肖，妄意熙宁三舍人。
鬼质若非天夺魄，累臣岂有地容身。
江湖社友应相问，为说萧萧雪鬓新。

[七言绝句]
参玄道者莫因循，学处须教皂白分。
千圣从来无异路，妄缘机智有多门。

[七言绝句]
朝车暮马走尘埃，眼疾昏眵洗不开。
门外柳阴清似水，十分留著待公来。

[七言绝句]
高桐深密间幽篁，乳燕声稀夏日长。
独坐水亭风满袖，世间清景是微凉。

[五言律诗]
村村篱落似，慈竹密如云。
哄市千家聚，康庄五郡分。
连门香白酒，倚户粲红裙。
今日寻荒店，无薪给午饙。

[七言律诗]
孤童崛起世希有，二子成名人所难。
终始两无堪恨处，东西常大所居官。
诸方老宿俱参遍，盖世功名忽梦残。
爱我平生呼畏友，负公无路送行棺。

[五言律诗]
白首从颜巷，青袍去佐官。
只应微俸禄，聊补旧饥寒。
地说丘墟甚，民闻旱歉残。
春风吹绮席，宾主醉相欢。

[七言绝句]
门前尘土暗衣冠，池馆无多意已宽。
试问主人闲适味，冰蚕正自不知寒。

[七言绝句]
步上溪边百尺台，斩新秋色正伤怀。
千屏翳绕碧云合，一字倾欹鸿雁来。

[五言律诗]
泉眼高千尺，山僧取得归。
架空横竹引，凿石透渠飞。
洗药溪流浊，浇花雨力微。
朝昏长遶看，护惜似持衣。

[七言绝句]
金母云𫐌宴紫楼，露寒仙掌汉宫秋。
笑渠刘彻无仙骨，种得桃成已白头。

[七言律诗]
牢穿不借踏青晨，信与林泉有夙因。
忙里偶成真率会，醉来不省乱离身。
归途西岭何妨晚，吹雨南风正送春。
烧笋煮茶须再到，一山古意要诗人。

[七言律诗]
越国风光与众殊，贰车才调世应无。
晴楼对酌云平海，夜榻分题月满湖。
吟啸江山君好手，主张诗酒我非夫。
行当乞挂朱轮去，别作香山九老图。

[七言律诗]
身非绝粒本清羸，束挂仙经杖一枝。
落叶独寻流水去，深山长与白云期。
树临丹灶寒花疾，坛近清岚夜月迟。
樵客若能随洞里，回归人世始应悲。

[五言律诗]
征路杳无穷，山川掩映中。
记程知远近，分境识西东。
倦客似浮梗，轻鞍如去鸿。
平生惯相遇，转愧坐禅翁。

[七言绝句]
想得经行与客俱，身强宁复要人扶。
晚来山色应难尽，十里青苍看有无。

[七言绝句]
触目风光不易裁，此间何似舞雩台。
病躯若得长无事，春服成时岁一来。

[五言律诗]
刘伶石五斗，康成三百杯。
欹斜星弁侧，嵬峨玉山頺。
人语蜩螗沸，天形帟幕开。
应知是狂药，何不学颜回。

[七言律诗]
频年行役梦庭闱，陟岵常嗟脚力疲。
毎诉酒巡嫌客恶，力营官事笑儿痴。
云山幸不持钱买，花竹何妨带雨移。
此味责人元未识，恐縁诗好被渠知。

[七言绝句]
朝过春关辞北阙，暮参戎幕向南巴。
却将仙桂东归去，江月相随直到家。

[七言绝句]
石桥东望海连天，徐福空来不得仙。
直遣麻姑与搔背，可能留命待桑田。

[五言律诗]
力学竞分阴，俄惊岁月深。
岂为科举地，自遂读书心。
名教有余乐，尘埃不可寻。
肯同碌碌者，白首尚籯金。

[七言律诗]
问君孤櫂去何之，玉笥春风楚水西。
山上断云分翠霭，林间晴云入澄溪。
琴心酒趣神相会，道士仙童手共携。
他日时清更随计，莫如刘阮洞中迷。

[五言律诗]
支公身欲老，长在沃洲多。
惠力堪传教，禅心久伏魔。
山云随坐夏，江草伴头陀。
借问回心后，贤愚去几何。

[五言律诗]
鸠杖尊三寿，龟床阅九龄。
名留高士传，光掩少微星。
圯下无遗躅，江边有独醒。
潭潭余庆在，鸾鹄满家庭。

[七言绝句]
纷纷蜂采百花归，蜜在枝头竟不知。
造物要令甜在后，时人莫讶熟何迟。

[五言绝句]
南山烟雨霏，北山风露多。
衣沾非所惜，屦湿知如何。

[五言律诗]
草草家林适，时时步屐过。
跨流通略彴，枕岸拟䍧牱。
墙外千竿竹，亭阴数亩荷。
年丰遂闲止，老境足婆娑。

[七言绝句]
北风迎马入裘茸，来访残炉半日红。
败屋数间书百箧，无人知是陆龟蒙。

[七言绝句]
行彻凌江到曲江，史君才业世无双。
前人俗政应除尽，盛赋新诗倒玉缸。

[五言律诗]
径转危峰逼，徧令两眼明。
凉风吹咏思，幽竹送寒声。
砧响家家急，溪阴寸寸生。
含情不得语，拂石记闲名。

[七言绝句]
为学须教效自形，但专一意使功深。
哀哉狭隘频求效，仰止仁人后获心。

[五言绝句]
游丝飏晴空，垂杨曳平地。
中有海洲僊，学舞金钿坠。

[七言绝句]
山在云间几上梯，最高缘有福王祠。
尚怜不及楼前木，得见祥符极盛时。

[七言绝句]
乌鸟私情虽孝恳，谀人藐主岂忠诚。
堂堂大汉天潢派，何必陈情以伪名。

[七言绝句]
少别华阳万里游，近南风景不曾秋。
红芳绿笋是行路，纵有啼猨听却幽。

[七言绝句]
吊湘谁解荐江蓠，忠愤泠泠写七丝。
愁绝九疑山下听，重华应许就陈词。

[五言律诗]
玉壶挈美酒，送别强为欢。
大火南星月，长郊北路难。
殷王期负鼎，汶水起垂竿。
莫学东山卧，参差老谢安。

[七言绝句]
闻道芳洲景气新，却输鸥鹭日相亲。
小槽酒熟玻瓈色，谁忆高台共赋人。

[五言律诗]
扁舟闲引望，望极更盘桓。
山密碍江曲，雨多饶地寒。
短莎烟苒苒，惊浪雪漫漫。
难写愁何限，乡关在一端。

[七言绝句]
凝香坐啸有弘农，更得冰壶照幕中。
人道千峰多好事，好宾尤好主人翁。

[七言绝句]
从渠罗袜印香泥，偷乡阶前问柳枝。
昨日看郎来系马，杏花亭北立多时。

[五言绝句]
陶令弃官后，仰眠书屋中。
谁将五斗米，拟换北窗风。

[七言绝句]
长叹熙丰祐圣年，偏轻偏重几番舡。
谁能装载亭匀了，多著男儿尽力牵。

[七言律诗]
肩舆初入鬰林州，井邑都如旧日游。
虽有山川供远目，不堪雨露湿征裘。
土风惯习瘴谁虑，客况寂寥心自愁。
春去秋来人共见，十年辛苦在炎州。

[七言绝句]
猎猎微风波面开，近人鸥鹭不相猜。
樽前忽起扁舟兴，新管江南山水来。

[七言绝句]
规模正似钓鱼庵，把酒才容客二三。
若比东偏参倚室，此中犹自觉耽耽。

[五言律诗]
楚竹声何远，苍茫想钓舟。
横当半篷月，吹破一江秋。
落叶纷前浦，惊鸿过别洲。
曲终枕蓑卧，无梦到凉州。

[五言律诗]
薰风初转夏，绿树老春鶑。
暗溜穿花入，轻云隔竹生。
倚凉欹画扇，拭泪听秦筝。
素袜香尘暗，槐阴树底行。

[七言律诗]
水沈国里御风归，栗玉肌肤不肯肥。
元是金华学仙子，新将柿叶染秋衣。
不应装束追时好，无乃清癯悔昨非。
为妬尤郎得尤物，故将七字恼芳菲。

[五言律诗]
今代张平子，雄深次子长。
名高三俊上，官立右螭旁。
车笠吾何恨，飞腾子莫量。
时平身早达，未用梦凝香。

[七言律诗]
纵赏钩帘面远山，蟹螯谁复问尖团。
飞花空自嫌春晚，折竹应当念岁寒。
句法一如冰柱险，书斋坐怪玉壶寛。
固知柳絮因风起，何事青天亦受漫。

[五言律诗]
老去书中得，心因病后衰。
栖栖身是梦，种种鬓成丝。
鸟自知时节，人犹说乱离。
倚楼天万里，无地置吾锥。

[五言律诗]
城郭不去眼，而得林壑娱。
低回抚壮心，欲吐无与俱。
铿然一枝筇，细磴争樵渔。
挽衣径与饮，不省谁为吾。

[五言律诗]
久学秦人避，空闻汉主求。
丹𬬻无凤髓，石室有龙湫。
谷挟千峰雨，湖生六月秋。
尘踪应自息，长啸下溪鸥。

[五言律诗]
汉有洛阳子，少年明是非。
所论多感概，自信肯依违。
死者若可作，今人谁与归。
应须蹈东海，不但涕沾衣。

[七言律诗]
苍髯绿髪三四椽，茅斋高下轻且轩。
清风入夜可人意，来与夫子调朱弦。
连日秋阴荡残暑，抖擞烦襟欲轻举。
简编灯火置勿论，且快蛟龙得云雨。

[七言律诗]
春来非是爱吟诗，诗是田园寄兴时。
稼穑但凭牛犊健，阴晴每付鹁鸪知。
托寻花去将予乐，借卷桐吹写所思。
抚景寓言良不浅，春来非是爱吟诗。

[七言律诗]
君住水西我水东，东岸波生西岸风。
哀哉中截锦绣段，上襦下裳各一半。
小星隆隆怒且鸣，前驱贪狼后欃枪。
何如尽遣收芒角，惟放当天皓月行。

[五言律诗]
举宗南渡日，相恃得元戎。
谱系通江左，家声愧洛中。
一抔埋宝剑，三锡负彤弓。
谁念辕门士，哀歌彻昊穹。

[五言律诗]
我居大泽中，一舟不可无。
短篷挟两桨，疾若波中凫。
来往菰芦村，案行瓜芋区。
浮家亦可乐，何必爱吾庐。

[七言绝句]
半落梅花雪透明，不妨把酒当春行。
光风有意相料理，杨柳青边约畧晴。

[七言绝句]
长安城东洛阳道，车轮不息尘浩浩。
争利贪前竞著鞭，相逢尽是尘中老。

[七言绝句]
官与民间一样贫，空流江水净如银。
谁将山里闲田地，唤作黄金误世人。

[七言律诗]
冯夷聒天夜椎鼓，尽驱群龙起行雨。
阿香推出雷公车，恶风动掣不周柱。
似闻帝坐清霞宫，号令群龙收恶风。
便令万物有生意，虞渊取日当春空。

[七言绝句]
清议岂徒光四户，直声应已到三韩。
黄门有手能批敕，太学无人为举幡。

[七言律诗]
人生读书本余事，惟要闭门修孝悌。
畜豚种菜养父兄，此风乃可传百世。
我闻长安官道傍，至今人指魏公庄。
北方俗厚终可憙，一字不识勤耕桑。

[七言律诗]
老去逢春尚怯寒，牛衣那得傍鳌山。
莫陪画隼行穿市，姑对囊萤坐闭关。
昔听仙韶游帝所，今披宫锦谪尘寰。
溪村可是无风景，几点渔灯照碧湾。

[五言律诗]
谏逐古今有，例为朝政疵。
况与廊庙臣，世复恶其私。
安危治乱迹，此事姑置之。
傥未监谤者，失得何须悲。

[七言绝句]
数杯茗饮沃羁怀，消尽酲𬪩爽气来。
若使伯伦知此味，宁夸酒后不闻雷。

[七言律诗]
月昏当戸树突兀，风恶满天云往来。
太阿匣藏不见用，孤愤书成空自哀。
吾辈赤心本贯日，昔人白骨今生苔。
荣河温洛不可见，青海玉关安在哉。

[七言绝句]
资州太守知衰懒，日日倒床惟睡浓。
走送甘鲜三百颗，似君风味喜相逢。

[七言律诗]
垂头终日坐当门，两臂苍龙隠墨纹。
笑撚白须传阵法，手摊黄纸说君恩。
中年主帅皆为鬼，晚岁虞兵见领军。
每劝儿孙学刀箭，解衣教看旧瘢痕。

[五言律诗]
屦穿苍藓滑，水复更山重。
有圃春偏晚，无人碓自舂。
乱云生峭壁，一鸟没高峰。
随处桃花发，仙源似可逢。

[五言律诗]
色动山行约，令人忆旧游。
地形虽险易，坤道自刚柔。
路遶岩头石，烟横洞口舟。
十年尘土梦，此志几时醻。

[七言绝句]
虢国夫人承主恩，平明上马入宫门。
却嫌脂粉涴颜色，澹埽蛾眉朝至尊。

[五言律诗]
靖节非沉湎，行藏岂漫游。
几多经济具，可付醉吟休。
志在存周鼎，悲能学楚囚。
流风千载想，我欲赋登楼。

[七言绝句]
金鸭烟销一字香，满怀春恨强梳粧。
看花又怕东风恶，偷隔纱窗看海棠。

[七言绝句]
碣石山人一轴诗，终南山北数人知。
拟看青龙寺里月，待无一点夜云时。

[七言绝句]
豪杰相从意气中，怜才倾倒独萧公。
后来可是无奇客，东阁投名尚不通。

[五言律诗]
鸡鸣虽不改，人病自添慵。
地滑泥无迹，簷疏瓦有松。
天低浑似幕，云怒不成峰。
欲决繁阴破，惭无利剑锋。

[七言律诗]
一代风流独老庵，再扶道脉起东南。
家声可与诸洪继，易学曾同小阮参。
昼锦羡君荣世胄，寒毡容我坐清谈。
愿为药笼中间物，才匪芝苓愧不堪。

[七言律诗]
凛凛霜台起事功，翛翛三径任穷通。
几因节物伤离别，无奈行藏苦异同。
白露感怀悲杜老，黄楼得句忆坡翁。
鴈行何日齐飞去，岸帻相看酒一中。

[五言绝句]
鸣驺入远树，飞盖渡长桥。
水阔鹭双起，波明鱼自跳。

[七言律诗]
幸甚他乡识老诚，孰知真意彻幽明。
通身实地无奇巧，接面春风有至情。
王事直须穷昼夜，宦途元不计公卿。
无端自被功名迫，汉节冲寒上玉京。

[七言律诗]
丈人未始出吾宗，草靡波流尽太冲。
七窍凿开无混沌，六根消落尽圆通。
法身兔角声闻外，尘事牛毛梦幻中。
谁会天游更端的，瘦梅疎竹一窗风。

[七言律诗]
又拥双旌去守蒲，波从天上泛归舻。
青云慷慨逢辰早，白髪逶迤事主孤。
薄宦多端非我素，清吟终日是君图。
锦江春色年年好，忆把游人醉袖无。

[七言律诗]
两冈衔口水流唇，茅屋三间松四邻。
花影落池尘外境，鸟声喜客静中春。
生涯已付桑林旧，活句还随菜酒新。
滋味悠长有兄弟，不知山外更何人。

[七言律诗]
诗人以来谁者工，建安元嘉无此翁。
维摩壁畔不到处，伽梨角边无限风。
孟郊空螯但彭越，何晏片甲非虬龙。
先生住处在何许，我亦不知西北东。

[七言绝句]
破腊侵星渡急流，晓风吹动黑貂裘。
黄云不断碧云暗，荔子林边甘蔗洲。

[七言律诗]
长年乐道远尘氛，静筑藏修学隐沦。
吟对琴樽庭下月，笑看花木槛前春。
闲来欲著登山屐，醉里还披漉酒巾。
林壑能忘轩冕贵，白云黄鹤好相亲。

[五言律诗]
苍翠霾高雪，西峰鸟外看。
久披山衲坏，孤坐石床寒。
盥手水泉滴，燃灯夜烧残。
终期老云峤，煮药伴中餐。

[七言绝句]
十年铅椠鬓丝秋，独抱成书四海游。
三国诸人应梦里，一番公案又从头。

[七言律诗]
南窗日暖北窗凉，时节频移意自长。
半坐蒲团七家饭，两函经卷一炉香。
身辞尘杂元无累，人见朝昏却自忙。
雪屋夜寒灯火暗，萧条气味合邻墙。

[七言律诗]
苦无多路旅程宽，正是江南绿打团。
欲湿征衫梅雨细，不成客梦麦秋寒。
官闲诗可频搜句，亲近书宜月问安。
自笑无才愧之子，明时君禄讵能干。

[五言律诗]
自与松筠并，宁容草棘欺。
盈盈皆正色，脉脉匪邪思。
照水初开处，临风欲坠时。
深幽殊可念，酹酒侑之诗。

[七言绝句]
不识阳精及主宾，知他那个是疏亲。
房中空闭尾闾穴，悮杀阎浮多少人。

[七言绝句]
灵洞水清僊可访，南岩木古佛同居。
公余问佛寻僊了，赢得安闲剩读书。

[五言律诗]
新堂生虚明，未悟追隠吏。
无乃隠非时，唯应喧可避。
移花莫伤根，种竹不改翠。
床中置素琴，亦见陶潜意。

[五言律诗]
地逈川原阔，村孤烟水闲。
雷轻龙过浦，云乱雨移山。
田者荷锄去，渔人背网还。
伊予独沾湿，犹在道途间。

[五言律诗]
秋风吹落叶，君作武昌游。
只道从军乐，那知别路愁。
寒暄楚岫色，日夜汉江流。
大阃多珠履，无为弹蒯缑。

[五言律诗]
不为幽岸隐，古色涵空出。
愿以清泚流，鉴此坚贞质。
傍临玉光润，时泻苔花密。
往往惊游鳞，尚疑垂钓日。

[七言绝句]
万里持哀使北荒，偶能成礼报君王。
中原旧事成新恨，添得归来两鬓霜。

[五言律诗]
才高淹下位，圣代尚遗贤。
贾谊方流涕，杨雄正草玄。
开琴逢皓月，试茗选清泉。
箧有文编在，时容后学传。

[七言绝句]
流年赋分长多感，尽日长思立短亭。
犹谢海棠花始发，似留春色向凋零。

[七言绝句]
危冠高袖楚宫妆，独步闲庭逐夜凉。
自把玉簪敲砌竹，清歌一曲月如霜。

[七言绝句]
钟离权约同烧汞，吕洞宾呼共屑琼。
便合身随笙鹤去，底须冠剑葬空茔。

[五言律诗]
色美示来鉴，功成思去谋。
桂棹与兰桨，羔袖而狐裘。
夏姬宜去楚，妲己肯归周。
恤纬寸心在，铸金千古求。

[七言绝句]
玉树歌残月上弓，谁将白刃斩春风。
妄言若不惩高叟，断案如何服太公。

[七言律诗]
鬰鬰山头翠色攒，就中高格出林端。
霜凌劲节难摧抑，石缠危根任屈盘。
古鬣自随仙日老，孤风不入俗人看。
时来匠者须回顾，且禀幽姿待岁寒。

[七言绝句]
虽然一桨匆匆去，也要身宽对好山。
新拗蓬窗高似屋，诸峰献状住中间。

[七言律诗]
浩歌曵杖出柴扉，不管三更露湿衣。
拟看林梢残月上，偶逢浦口断云归。
惊鸿脱网寒相倚，饥鹘思巢夜亦飞。
却掩北窗谁晤语，聊凭香盌洗尘鞿。

[五言律诗]
祖席驻征棹，开帆候信潮。
隔筵桃叶泣，吹管杏花飘。
船去鸥飞阁，人归尘上桥。
别离惆怅泪，江路湿红蕉。

[五言绝句]
此世不移动，彼世不改变。
惟一坚密身，一切尘中现。

[五言律诗]
五纪栽培后，三春长育中。
灵根蟠故国，密叶荫儒宫。
患与般斤远，歌宜鲁藻同。
先儒垂意远，期此出三公。

[七言律诗]
富贵如今似骇机，漂流未遣壮心违。
乡邻有酒贫能醉，村落无医病亦稀。
客任低头从狗窦，妻休掩面对牛衣。
十年涉世浑如此，除却躬耕事事非。

[七言绝句]
八陈功成妙用藏，木牛流马法俱亡。
后来识得常山势，纵有桓温恐未详。

[五言律诗]
秋宵已难曙，漏向二更分。
我忆山水坐，虫当寂寞闻。
洞庭风落木，天姥月离云。
会自东浮去，将何欲致君。

[五言律诗]
尔到江陵府，何时到峡州？
乱难生有别，聚集病应瘳。
飒飒开啼眼，朝朝上水楼。
老身须付托，白骨更何忧。

[七言律诗]
一本修柟出万蓬，挺生绵邈尚谁穷。
胡为壮烈思严老，雅爱甘棠学召公。
惟德自应存庇荫，企贤那不念英雄。
要知遗躅传无尽，时听龛崖度远风。

[七言绝句]
华表千年鹤一归，凝丹为顶雪为衣。
星星仙语人听尽，却向五云翻翅飞。

[七言律诗]
结茅亭下小池新，积雨通沟滟晚春。
风掠尘埃出明镜，影吞林木卧青云。
泥中苹藻生无数，江上䴔䴖坐得闻。
太液渐台深斗极，乘闲杖履得相亲。

[五言律诗]
力不胜于胆，逢人空泪垂。
一心中国梦，万古下泉诗。
日近望犹见，天高问岂知。
朝朝向南拜，愿覩汉旌旗。

[五言律诗]
萧史水银粉，番女红蓝花。
狂奴爱风调，脂泽遂成家。
镜开青峡月，衣近赤城霞。
欲下人间世，槲林栖晚鸦。

[七言律诗]
海上奇烹不计钱，枉教陋质上金槃。
馋涎不避吴侬笑，香稻兼偿楚客餐。
寄远定须宜酒债，尝新犹喜及霜寒。
先生便腹唯思睡，不用殷勤破小团。

[五言律诗]
绝壁临巨川，连峰势相向。
乱石流洑间，回波自成浪。
但惊群木秀，莫测精灵状。
更听猨夜啼，忧心醉江上。

[七言律诗]
春晚驱车到古祠，看花复诵旧题诗。
少年尝记六七月，大暑曾开三五枝。
酹酒辄来思往事，凭阑欲去立多时。
八仙仿佛多疑似，相隔仙凡只一丝。

[七言绝句]
要知爵服人人别，不信弦歌个个同。
指点苕溪归棹远，西风吹梦藕花中。

[五言律诗]
烦抱忽如遗，僧境得清胜。
花发岩洞幽，云生窗户冷。
来骖树阴直，归棹川光暝。
遗思山苍苍，半空闻夕磬。

[五言律诗]
颍曲多成濑，茨山亦有村。
不知荣革履，便欲返衡门。
邵圃瓜畴熟，陶庐菊径存。
敢言轻宠禄，知退是酬恩。

[七言绝句]
词入秦楼唱至今，夜魂应共水仙吟。
坟前几树桃花月，照得风流不死心。

[五言绝句]
不疑汝未彻，端的若为分。
宝剑寒光动，桃花云里春。

[五言律诗]
客边听子规，忍见百花飞。
唤得春先去，如何汝未归。
蜀山仍旧在，世事觉今非。
只合三缄口，空林伴夕晖。

[五言律诗]
搔首复搔首，孤怀草萋萋。
春光已满目，君在西山西。
堑水成文去，庭柯擎翠低。
所思不可见，黄鸟花中啼。

[五言律诗]
喜称吾子赋，羞道少年时。
别去休论易，愁来欲寄诗。
夕阳书不到，残月梦相随。
晚岁伤心事，松峬独语谁。

[五言绝句]
自有觅不得，无端面发红。
翻身吃一𨈀，两手摸虚空。

[七言绝句]
天作斯文鼓大声，贤科今已定章程。
诸生自此升堂去，谗说安能复震惊。

[七言绝句]
地上殷红锦作衣，游蜂百匝绕空枝。
满园绿暗莺声老，正是一年春尽时。

[五言绝句]
明府命世才，宇量特闳远。
为名江上亭，拈出句中眼。

[五言律诗]
善念销嗔恚，无差本自然。
花开凡叶木，水打急风舡。
拘执恒如缚，能仁学昔贤。
神明皆正定，消息更深玄。

[七言律诗]
金刹深藏翠𪩘间，钟声吹下白云端。
谁知东浙能诗客，也到南溪祝圣山。
重碧清池染衣湿，软红香雾袭人寒。
祝君来岁千秋节，著脚含元鹓鹭班。

[七言绝句]
鬓发如霜心未灰，尚营活计待将来。
岭头尽日敲松子，犹向山园空处栽。

[七言律诗]
谪居闲僻少朋游，珍重征帆肯暂收。
多难共惊霜遶鬓，重阳还喜菊盈瓯。
楼前雨洗千山翠，天际江横万里秋。
节物相催人渐老，此身何日得归休。

[五言律诗]
门前九陌尘，石上定中身。
近放辽天鹤，曾为南岳人。
腊高松叶换，雪尽茗芽新。
一自传香后，名山愿卜邻。

[七言律诗]
荆棘丛中少避锋，归来袖手十春冬。
茅簷去市远更远，樵路入山重复重。
云与好闲长作伴，虎知闻道亦相容。
浊醪寄酿枯松腹，夜醉南山最上峰。

[七言律诗]
淮海春深照月长，灵祠佳树擅孤芳。
人迷三月天山雪，风逗千门汉殿香。
上苑菁葱思旧赏，金闺回旋入新章。
后庭遗韵歌声好，试折琼枝荐一觞。

[五言律诗]
山中茅屋好，况复竹篱新。
一迳往来客，万山迎送人。
叶殷浑欲染，冬暖却疑春。
近得幽栖地，时来岸角巾。

[七言绝句]
笔判虚空也太奇，古今天下几多诗。
虚空判了元无尽，信手拈来自不知。

[七言绝句]
筑成芋堑那忧饿，爨到扊扅真个穷。
饱坐西轩观物变，一瓯浓茗一林风。

[七言绝句]
吟诗一日便东归，吟到楼头日色西。
今度重来有吟兴，湖边寺寺与留题。

[七言律诗]
忆昔邮亭奉别裾，不知别后意何如。
夕阳树外烟尘隔，明月河边笑语疏。
客路惊回飞去梦，天风吹落寄来书。
西湖莫问残春色，且好白茅山下居。

[七言律诗]
长年佳节近重阳，到骨深恩一味凉。
凤尾有心堪悦目，鸡头当谷可充肠。
凌云穿月开丹桂，映日排空数拒霜。
莫与春光较先后，请君晚节玩秋芳。

[七言绝句]
春归必竟归何处，无限春寃都未诉。
欲托流鶑问所因，子规又叫不如去。

[五言律诗]
始参龙象种，终现马牛身。
再整冲冠髻，难忘漉酒巾。
散花天上女，拨草道中人。
寄语林和靖，非翁不卜邻。

[七言绝句]
织女河边渡鹊桥，风吹仙袂举飘飘。
洗车一夜霶𩃱雨，图得人间起旱苗。

[七言律诗]
已凉时节未霜前，十里平湖共酒船。
岩岫涌寒清澈水，芰荷翻浪绿连天。
百年过眼真聊尔，一笑投怀岂适然。
独有黄花似回避，定缘红粉不能先。

[七言绝句]
舌本澜翻千丈雪，眼青锦镜一壶冰。
瞎馿种草有如此，灭却凌霄正续灯。

[七言绝句]
疎竹墙头半粉青，盆池荷小欠浮萍。
虚簷槐影日亭午，醉倚栏干鶑唤醒。

[五言律诗]
寂寞南朝寺，徘徊北顾人。
钟声含晓籁，塔相涌仙轮。
吊古千龄恨，观空万法尘。
三车何处在，归鞅欲迷津。

[七言绝句]
我为名驱苦俗尘，师知法喜自怡神。
未知欢戚两忘者，始是人间出世人。

[七言律诗]
畴昔风云共壮游，笑吴夏口蜀江油。
我犹乘险凛孤注，君早得闲先几筹。
目底阿蒙元龌龊，膝间文度尽风流。
个中妙理谁能会，且向平原唤督邮。

[七言绝句]
一筇归去旧庵居，卧听修廊吼木鱼。
寄语堂头老尊宿，祇题数字答君书。

[七言律诗]
风起青苹去鹢催，江山无路笑言陪。
泪生病眼朝千里，愁入枯肠夜九回。
秋水忍看鸿独宿，春风好与燕俱来。
别期重有文章约，老稚应须眼为开。

[七言律诗]
东游西上但差参，寒饿催躯失本心。
多难有言悲运命，厌贫无意惜光阴。
穷通未定功名主，疾病能将少壮侵。
故国渔樵应可入，寄声先为问云林。

[五言律诗]
客里仍为客，天边嬾问天。
春风几经历，老病一蹁跹。
君句真严律，侬诗但散禅。
锦囊如许借，不惮手亲传。

[五言律诗]
秋日山居好，新凉读旧书。
黍馨秋社祭，灯灿夜滩渔。
茄摘收花后，瓜尝脱蒂初。
早田三得雨，一饱解忧虞。

[五言律诗]
道体本无修，不修自合道。
若起修道心，此人未会道。
弃却一真性，却入闹浩浩。
忽逢修道人，第一莫向道。

[七言律诗]
浊醪不向墙头过，吏部方思瓮间卧。
书斋得酒胜得珠，万事尽向杯中驱。
坐中俱是高阳客，一笑相逢宁易得。
明朝酒醒奈愁何，劝君莫惜同吟哦。

[七言绝句]
风云际会少人同，玉殿宣麻出禁中。
圣主念亲催赐钺，老臣扪泪痛遗弓。

[五言律诗]
吾匠慕先哲，至理皆融通。
一法果有至，五云凝在空。
讲香侵棐几，夜月锁帘栊。
弋者何须预，冥冥出塞鸿。

[七言绝句]
当年衫鬓两青青，强说重临慰别情。
衰发祇今无可白，故应相对话来生。

[七言律诗]
水隔孤城城隔山，水边时望忆师闲。
清泉白日中峰上，落日半空栖鸟还。
云影触衣分朵朵，雨声吹磬散潺潺。
传心莫学罗浮去，后辈思量待扣关。

[七言绝句]
老木樛枝入太阴，苍崖寒水断追寻。
千年粉壁尘埃底，谁识良工独苦心。

[五言律诗]
去蜀且万里，寻师逾十年。
初犹学搜句，老渐欲参禅。
晏坐蒲团破，游方草屦穿。
还家何所得，笑上峡中船。

[五言律诗]
襄阳孟浩然，床下谒至尊。
一语不合意，放还归里门。
我诗虽不工，骑马入帝阍。
饱暖自兹始，永怀明主恩。

[七言律诗]
霁色空明宇宙宽，江南佳趣在栏干。
云蒸列岸青山晓，露湿眠沙白鸟寒。
极浦风帆侵树杪，夕阳烟景聚簷端。
目前有句吟难尽，几度登临月下看。

[七言绝句]
欲晓初闻长乐钟，一庭残月海棠红。
如何借得徐熙手，画作屏风立殿中。

[七言律诗]
夜论语罢醉相辞，公尚留中我独归。
迹似云泥长落落，心如秋月固依依。
渊明久转非为是，子夏方从瘦觅肥。
邂逅莫孤镌切望，后期未必不相违。

[七言律诗]
烟雨南江一叶微，松潭渔父夜相依。
断沙鴈起金精出，孤岭猨愁木客归。
楚国柑橙劳梦想，丹陵霞鹤间音徽。
无因得似沧溟叟，始忆离巢已倦飞。

[七言律诗]
无愁便是乐无涯，看破纷纷眼里花。
旋洗杯盂将酒试，重糊窗户把风遮。
丹房火鼎频添水，衣柜香炉就焙茶。
判却一生闲理会，共君难数第三家。

[五言绝句]
太极元无极，先天异后天。
今人不识此，读易岂其然。

[七言律诗]
胸中无滞是神仙，行止由来各有天。
洞里道人心快快，云间游子自翩翩。
尘怀已逐山风扫，好意都从梅蕊传。
回首七香车上客，大家归去莫流连。

[五言律诗]
才名旧楚将，妙略拥兵机。
玉垒虽传檄，松州会解围。
和亲知拙计，公主漫无归。
青海今谁得，西戎实饱飞。

[五言律诗]
志士怀韬畧，奇兵吼镆干。
关河那得往，肝胆不胜寒。
壮节悲如许，雄图渺未阑。
皇舆方仄席，陋巷敢求安。

[七言律诗]
轻红如杏素遮梨，直似佳人照碧池。
已是化工教艳绝，莫嫌青帝与开迟。
烟滋绰约明双脸，雨借夭饶入四脂。
西蜀有名须得地，琼林高压百花奇。

[五言律诗]
亲去镜亦去，镜还亲不还。
从今磨积垢，终不对慈颜。
明月挂台上，白云生匣间。
洪恩何以报，羞见鬓毛斑。

[七言律诗]
京尘相值各匆忙，谁信闲人日月长。
争叶蚕饥闹风雨，趁虚茶懒鬭旗枪。
林中晚笋供厨美，庭下新桐覆井凉。
堪笑山家太早计，已陈竹几与藤床。

[五言律诗]
千载亲逢圣，三槐位忝公。
周行簉鹓鹭，渭水愧罴熊。
致主曾无术，康时岂有功。
台文形雅咏，褒假过优隆。

[七言绝句]
满道累累尽赭衣，含冤相语泣相随。
不因今日身亲见，只说先秦事可疑。

[五言律诗]
心清知睡少，气定觉神凝。
但有一无愧，何妨百不能。
灯昏如隔雾，研冷欲生冰。
兀尔遗身世，东窗待日升。

[七言律诗]
我生虽晚亦匡庐，得见先生喜有余。
止为包荒安邸舍，敢将入幕论乡闾。
一官贪禄无他望，四海安身即定居。
幽谷若因明主问，莫言臣邑有相如。

[七言律诗]
仙踪久矣闭禅关，忽遇高人唤得还。
创就琳宫依岌嶪，移来真像带斓斑。
路通远浦重重水，楼倚长松面面山。
酌我一杯如有意，坐令衰脸变朱颜。

[七言绝句]
偶来乘兴不须疑，一顷秋香欲发时。
老子婆娑真为尔，百回相见愧鸬鹚。

[五言绝句]
四望黯同云，平湖堕银汉。
一叶柳边来，应是寒澌泮。

[七言绝句]
疏篱诘曲巧依山，洞彻柴门气象还。
恩释覉留应有日，故先通路指乡关。

[五言律诗]
九重香辇出，三月御庭开。
圣酒鸾杯酌，宫花羯鼓催。
莺声压歌管，山色满亭台。
睿赏欢无极，叨陪愧不才。

[五言律诗]
结屋傍云根，溪山似陆浑。
钓舟藏荻渚，吟迳入花村。
竹月尽满壁，松风时款门。
静中元有物，浩气塞乾坤。

[七言律诗]
仙翁小试春风手，高拂茅簷矮映窗。
选胜多依岩罅种，爱奇或并树身扛。
海山大士寒蒙衲，月殿仙姝夜拥幢。
商略此花宜茗饮，不销银烛彩缠缸。

[七言绝句]
燕国将军善主盟，新封诗将一军惊。
范家老子登坛后，鼓出胸中十万兵。

[七言律诗]
追怀往者数贤侯，得得经营续续修。
依旧夜栏低北斗，几番春絮委东流。
同游尽道山能好，半醉谁知我独愁。
乃后吾徒身亦死，题诗更有昔人不。

[五言绝句]
食藕痊沈疴，制荷被吾体。
未如对芳华，幽贞似君子。

[七言律诗]
天公大度一何奇，养此无能老白痴。
宿疾闲愁俱扫尽，美餐甘寝更无时。
蛙鸣庭草何曾问，水半门扉亦不知。
道似婴儿犹有恨，小轩风月独哦诗。

[七言绝句]
䰒松睡眼熨难开，曳杖缘溪啄紫苔。
偶见群儿聊与戏，布衫青底捉将来。

[七言律诗]
春来无处不幽芳，谁复樽前叹异乡。
绕榻绮罗观旧艳，傍池桃杏照新粧。
柳条拂拂牵丝嫩，蕊粉轻轻落酒香。
闻道主公偏爱客，翻思当日醉莎场。

[五言律诗]
已矣九泉归，嗟君值短期。
胸襟遗草在，孝友阖门悲。
学谢生前用，名多没后知。
幽冥当自慰，造物本无私。

[五言绝句]
真隐须无矫，忘名要似愚。
只将两条事，空却汉潜夫。

[五言律诗]
贵甚宫中势，轩然帝右趋。
所贪惟狗马，宁是学盘盂。
骄取武库地，气凌辕下驹。
淮南他日语，悔不共严诛。

[七言律诗]
山城残角伴疏钟，拥褐颓然一病翁。
纸帐灯明蹙龟甲，铜瓶火熟起松风。
雨来尤觉睡味美，酒后不知愁思空。
忽忆江湖泊船夜，号鸣避弋閙群鸿。

[七言律诗]
出蜀趋吴第一州，夕凉随意系扁舟。
十分人鲊瓮头月，一片水晶宫里秋。
夜气长存号老鹤，天机自动舞潜虬。
得归到处皆佳思，不问西风解白头。

[五言绝句]
好语噤难出，卑词强应酬。
只云逃口祸，却恐遂成偷。

[七言绝句]
赛罢祠山赛二郎，酒行明日欲祠张。
愚民可是都忘本，香火何曾到杜康。

[七言绝句]
暮云收尽溢清寒，银汉无声转玉盘。
此生此夜不长好，明月明年何处看。

[七言绝句]
春风吹衣双鬓华，山中小桃应着花。
回思二十九年事，世故困人如弄沙。

[七言绝句]
披香寻径百花中，蝶引蜂随路不穷。
但见凌霄缠古木，洞天应与碧虚通。

[七言律诗]
每因斋戒断荤腥，渐觉尘劳染爱轻。
六贼定知无气色，三尸应恨少恩情。
酒魔降伏终须尽，诗债填还亦欲平。
从此始堪为弟子，竺乾师是古先生。

[七言绝句]
太子衔冤去不回，临臯从筑望思台。
至今汉武销魂处，犹有悲风木上来。

[五言律诗]
出郭花相引，寻荒草欲迷。
绿低怜独卧，红缺见鶑啼。
溪石皆堪坐，山醪亦偶携。
淹留送落日，直过石城西。

[七言绝句]
巴烟幂幂久萦恨，楚柳绵绵今送归。
回避江边同去鴈，莫教惊起错南飞。

[五言律诗]
寺迥伦无事，山幽剩得春。
天机元不断，岁律自成新。
禅定才朝暮，劳生几屈伸。
诗成人未散，月得染庭筠。

[五言律诗]
家在赵邯郸，归心輙自欢。
晚杯狐腋暖，春雪马毛寒。
孟月途中破，轻冰水上残。
到时杨柳色，奈向故园看。

[七言绝句]
急雨斜风一夜狂，客衾愁枕五更长。
问君个里情怀恶，不听鹃啼也断肠。

[五言律诗]
不求朝野知，卧见岁华移。
采药归侵夜，听松饭过时。
荷竿寻水钓，背局上岩碁。
祭庙人来说，中原正乱离。

[五言律诗]
谢舞仍宫柳，高奇世少双。
侍中生不到，园令死须降。
班秩通乌府，罇罍奉碧幢。
昭王有余烈，试为祷迷邦。

[七言律诗]
说道贫闲亦自忙，谁知硕果自存阳。
堪怜冻病如无己，不复狂游似季常。
过眼世情多逐臭，闭门家话自生香。
重阳已在西风里，空有龙山入梦乡。

[七言绝句]
子思问学惟诚意，孟氏工夫只反身。
定慧妙明何处觅，要知儒释共天真。

[五言律诗]
落日下平芜，回照东湖尾。
牛从何处归，相随渡湖水。
幽人倚栏意，得月犹未已。
白鹭知何为，欲下还复起。

[七言绝句]
庐山三百六十所，长有神光照万杉。
借问山中有何宝，仁宗飞白字非凡。

[七言绝句]
回塘雨脚如缲丝，野禽不起沈鱼飞。
耕蓑钓笠取未暇，秋田有望从淋漓。

[七言绝句]
春秋死难止三人，皆欲求仁未得仁。
仇牧捐躯为君父，不如孔氏胜如荀。

[五言律诗]
诗合诚斋意，难将片石镌。
相逢因在道，惜别未移船。
野步僧同话，宵吟吏废眠。
思君还有梦，前到钓台边。

[七言律诗]
风景新亭旧往还，谁能举目较河山。
宦情老去秋多感，官事忙时夜始闲。
窗外槁梧风瑟缩，竹间乱石雨淙潺。
青灯已作江湖梦，同约归期早晚间。

[七言律诗]
坦腹夫君不可逢，千年犹在播英风。
红鹅化鹤青天远，彩笔成龙绿水空。
爱竹只应怜直节，书裙多是为奇童。
吹笙缑岭登山后，东注清流岂有穷。

[七言绝句]
日暮下山投宿处，风前闻客诵经时。
分明此处此时节，总在目前人不知。

[七言律诗]
墙下溪流清且长，夹溪乔木雨苍苍。
袅风翠果擎枝重，照水圆荷舞叶凉。
蜗壳已枯黏粉壁，燕泥时落污书床。
南山野客闲相过，赠我能携药满筐。

[五言律诗]
千山倚奇峭，十日寄登临。
宇宙蜂房小，功名虎穴深。
诗多马上得，家只梦中寻。
头白双亲健，飘零寸草心。

[七言绝句]
池面冰开漾绿波，枝头花朵蹙红罗。
东风信有芳菲意，应为今年乐事多。

[五言律诗]
商阳杀三人，每辄不忍视。
亦云食君食，报礼当如此。
波澜吹九州，金石安得止。
永怀南山阿，慷慨中夜起。

[五言律诗]
当时兴废事，说著意犹悲。
自谓水不返，谁知云解归。
十年麋鹿恨，一卷杜鹃诗。
又入离骚国，清弹霜叶飞。

[七言绝句]
碧烟秋寺泛潮来，水浸城根古堞摧。
尽日伤心人不见，石榴花满旧琴台。

[七言律诗]
深居度日浑亡頼，小役逾旬抑又疲。
到处青山恃青眼，随行黄卷有黄诗。
少陵授受后千载，此老风流彼一时。
众作沛然虽莫御，要云万折必东之。

[五言绝句]
似玉来投狱，抛家去就枷。
可怜两片木，夹却一枝花。

[五言律诗]
山中何太冷，自古非今年。
沓嶂恒凝雪，幽林每吐烟。
草生芒种后，叶落立秋前。
此有沈迷客，窥窥不见天。

[七言律诗]
京城在处闲人少，唯共君行并马蹄。
更和诗篇名最出，时倾杯酒户常齐。
同趋阙下听钟漏，独向军前闻鼓鼙。
今日春明门外别，更无因得到街西。

[七言律诗]
经筵虽旧事犹新，似续中朝入荐绅。
便赋泉山六百石，重光唐石八千春。
从来力量非他意，到了工夫只此身。
六月灵芝湖上寺，风凉相与洗车尘。

[七言绝句]
顺流鸣橹不论程，上水开帆取次行。
逆顺自从人意转，风生波涌本无情。

[七言律诗]
百年只有百清明，狼狈今年又避兵。
烟火谁家寒食禁，簪裾那复丽人行。
禾麻地废生边气，草木春寒起战声。
渺渺飞鸦天断处，古来还是阖庐城。

[七言律诗]
几看人间岁月新，钓船犹系镜湖滨。
曾穿高帝朝元仗，却作山阴版籍民。
留病三分嫌太健，忍饥半日未全贫。
早知昼绣能为祟，翁子终身合负薪。

[五言律诗]
匝地无人管，逢春作意开。
得非回合浦，又似下瑶台。
点点垂鲛泪，累累夺蚌胎。
主君休爱惜，曾累伏波来。

[七言绝句]
不用洪崖远拍肩，相将一笑俯寒烟。
向来活计蓬蒿底，浪说江湖极目天。

[七言律诗]
彬树湖前流水远，石城街左乱山苍。
滩深潭浅无由问，竹秀松枯不可常。
物理自应随变动，道心聊欲寄存亡。
唯君坐占忘言境，珍重诗编与酒觞。

[七言律诗]
乞得明时多病身，归来林下养天真。
芒鞋竹杖未全老，药灶酒壶随分春。
山寺递传钟磬晚，田家收拾稻粱新。
试穷溪上榴花洞，恐有桃源避世人。

[七言律诗]
昨日会饮我后至，谁欲比我为王戎。
笑知卿辈意易败，起诮便与俗物同。
似过黄公酒垆下，嵇阮不见修竹中。
杳尔山河隔千里，此心正有古人风。

[五言绝句]
四海佛宫阙，三峨不待夸。
山深龙听法，野迥鹿衔警。

[五言绝句]
归牛晚失犊，牧童学声唤。
溪边白鹭鸶，衔鱼上田岸。

[七言绝句]
艾轩门第多诸父，尚想高斋讲诵时。
谁道风流今已泯，亲篇三复起予诗。

[七言绝句]
扰扰香云湿未干，鸦领蝉翼腻光寒。
侧边斜插黄金凤，妆罢夫君带笑看。

[七言绝句]
仰山作梦梦未醒，噡语如今转更乔。
识得渠侬穷伎俩，跨门先倒用藤条。

[七言绝句]
风折枯荷芦苇秋，萧萧㶉𫛶上沙洲。
关心满眼江湖趣，何日扁舟得自由。

[七言律诗]
弥年宾牒叹离居，始得还家奉板舆。
出沐恩深汤吊虮，校文官冷字成鱼。
三杯旅案馨羞切，百末凝醅献寿余。
缰锁空名堪自笑，又随轺马趣移书。

[五言律诗]
空手把鉏头，男命怕罗睺。
步行骑水牛，石虎生肉彪。
人从桥上过，桥流水不流。
羲和鞭白日，少昊行清秋。

[七言律诗]
灵坛古迹自来夸，四望峰峦锦簇花。
白鹤何来归洞府，青山竟日锁烟霞。
言寻庭下烧丹灶，争羡天边返斗槎。
我欲离尘换凡骨，愿随风驭到仙家。

[七言绝句]
梅残万点路傍雪，桃露一班梢上红。
惆怅六鼇山已去，了无情绪答春风。

[七言绝句]
秦山渭水尚悠悠，如何草树迷宫阙。
繁华朱翠尽东流，唯有望楼对明月。

[七言律诗]
开时可食胜餐松，应在神人守护中。
九节自知遗种异，一花谁可鬬香同。
碧丛露养仙苗细，灵卉泉抽玉髄空。
还有痴愚求见面，欲期颜貌亟还童。

[七言律诗]
独坐高斋寒拥衾，洞宫台殿窅沈沈。
春灯含思静相伴，夜雨滴愁更向深。
穷达未知他日事，是非皆到此时心。
羁栖摧剪平生志，抱膝时为梁甫吟。

[七言绝句]
远水长流洁复清，雪窗高卧与云平。
不嫌袁室无烟火，惟笑商山有姓名。

[五言律诗]
道路通襄野，风烟近楚天。
地卑荒巨泽，山断见平川。
舟楫自此去，音书谁与传。
西南是巴峡，应尽落霞边。

[七言绝句]
缥带湘枝半欹墙，行人立马幷垂杨。
珠帘半卷扬州路，争看金钗十二行。

[五言律诗]
有客过津亭，高歌愿濯缨。
阑干聚烟碧，波浪卷秋声。
𬟽饮潇湘渴，龙游河汉横。
夕阳看不厌，待看月华生。

[七言律诗]
命穷久已付之天，草木闲兮月一川。
无地可容携锸处，有孙犹在佩觿年。
老夫耄矣耕方熟，小子识之攻益坚。
万岁石场今尔耳，当家衣钵底须传。

[七言律诗]
黄蓑老翁守钓车，卖鱼得钱还酒家。
醉中乘潮过别浦，睡起不知船在沙。
篱根半落春江水，稚子蓬头采洲芷。
莼丝芹甲满筠笼，日暮谿桥得红米。

[五言律诗]
岚光深院里，傍砌水泠泠。
野燕巢官舍，溪云入古厅。
日斜孤吏过，帘卷乱峰青。
五色神仙尉，焚香读道经。

[七言律诗]
公暇频陪尘外游，朝天仍得送行舟。
轩车更共入山脚，旌旆且从留渡头。
精舍泉声清㶁㶁，高林云色淡悠悠。
谈终道奥愁言去，明日瞻思上郡楼。

[五言绝句]
杳杳云间路，重重隔翠林。
数声清夜后，来伴月边吟。

[七言绝句]
小县风光秀句传，太平无象宰君贤。
虽非社日长闻鼓，不是炊时亦有烟。

[五言律诗]
东方斜未彻，暝色淡初分。
宿鸟林中噪，凄风叶上闻。
钟鸣催过雨，星落避行云。
独立草堂内，涓涓群动纷。

[七言绝句]
谁将春晚作冬看，添着绵衣减却难。
道是麦寒犹未在，愿渠麦熟且禁寒。

[七言律诗]
自领苍头挈短壶，兴成何必剡溪图。
有难为者梅兄弟，岂易卑哉竹丈夫。
宾从野情纷烂熳，山川云气上虚无。
相随石鼎清如水，底用侯家暖玉炉。

[七言绝句]
留滞何曾念奋飞，君恩已布得徐归。
贤劳肯羡膏粱子，醉眼瞢腾坐妓围。

[七言绝句]
悟人寂寂心寥廓，迷者忙忙到处错。
普观迷悟实无因，祇这如来大圆觉。

[五言律诗]
汝祖积阴德，汝翁多读书。
汝生天报施，汝死又何如。
修短有定数，贤愚莫问渠。
冥官闻恸哭，还许再来无。

[五言律诗]
讲余精小笔，深院竹修修。
试墨因磨雨，思山忽写秋。
静曾穷鹤趣，高亦近诗流。
更拟缘清思，和云状沃洲。

[七言律诗]
前山积雪暮峥嵘，燕坐微闻落瓦声。
共对一尊通夜语，相看万里故乡情。
信归岭上寒梅远，恨极江南春草生。
明日青铜添白发，且须醉睡倒灯檠。

[七言绝句]
罪大投身瘴疠乡，亲年老矣重难忘。
龙华会上俱贤圣，为𦶟精诚一炷香。

[七言律诗]
谕蜀宣威百万兵，不须号令自精明。
酒挥勃律天西椀，鼓卧蓬婆雪外城。
二月海棠倾国色，五更杜宇说乡情。
少陵山谷千年恨，不遇丘迟眼为青。

[五言律诗]
亭午暑未凉，竹阴访泉石。
泉源彻底清，石色半痕碧。
幽处鸟声流，闲中人意适。
风微一幅巾，林深转虚寂。

[七言律诗]
君诗平昔思如泉，无事寻医孰使然。
礼尚往来思报玖，情深汲引屡抛甎。
岂能遽造忘言地，应有沉吟得意联。
待听钟声撼清夜，明朝纸贵万人传。

[七言律诗]
闲来无事不从容，睡觉东窗日已红。
万物静观皆自得，四时佳兴与人同。
道通天地有形外，思入风云变态中。
富贵不淫贫贱乐，男儿到此是豪雄。

[五言绝句]
剡溪蕴秀异，久鬰少陵诗。
今向轩前看，人如晋宋时。

[七言绝句]
崇文宗武不崇文，提戈出塞号将军。
那个𩩉儿射雁落，白毛空里乱纷纷。

[五言绝句]
因兹请休和，虏往骑来过。
半疑兼半信，筑城犹嵯峨。

[五言绝句]
当生如是心，绝待本灵明。
迦叶门庭广，直是不容针。

[五言律诗]
板阁常晏眠，偶独起清旦。
月落簷鸟语，烟开客船散。
长江色自澄，汀树声空乱。
群动又复然，劳劳可长叹。

[七言绝句]
客中连日雨和风，晴色今朝杳霭中。
遥想雁行公事毕，肯来同上北高峰。

[七言绝句]
荐士满朝称弟姪，教民到处过儿孙。
就中治陕偏清净，不似侯门似道门。

[五言律诗]
仙跸九成台，香筵万寿杯。
一旬初降雨，二月早闻雷。
叶向朝𬯀密，花含宿润开。
幸承天泽豫，无使日光催。

[七言绝句]
一钱为本万钱利，富不足而贫有余。
换骨夺胎些子药，输他潘阆倒骑驴。

[七言绝句]
一春雨脉发清泉，何以平畴旱欲然。
太守自惭无善政，铃斋朝夕谩祈天。

[七言律诗]
古尊德齿贱功名，叔季徒知外物荣。
直把舆台烦绛老，绝无几杖赐樊英。
旄期宜序于乡饮，诗兴尤浓似宦情。
闻说淹中方起𫈵，诏书行致鲁诸生。

[七言绝句]
人道楼前碍瓮城，无多山色到簷楹。
那知皂盖行春日，却与春风最有情。

[七言绝句]
一毛头上一如来，一一如来鼻孔开。
把得这般刀在手，剪教断了唤教回。

[七言律诗]
锡谷寒泉撱石俱，并得新诗虿尾书。
急呼烹鼎供茗事，晴江急雨看跳珠。
是功与世涤膻腴，令我屡空常晏如。
安得左轓清颍尾，风炉煮茗卧西湖。

[七言绝句]
囊无金累贫如故，镜有丝生老柰何。
一事尚堪夸北客，来时诗少去时多。

[七言律诗]
万事何曾有速淹，熊蹯鱼腹自难兼。
山川置掌犹能取，日月无胶可得黏。
稚子幸堪持几杖，老生元自惯齑盐。
清晨临镜还三叹，雪颔今年无处添。

[七言律诗]
谿桥人度柳青葱，困卧羁孤雪鬓翁。
鹭宿烟沙晴复暖，鸡鸣茅店雨连风。
早年史册书名节，晚岁燕然妙勒功。
急诏凤池归去客，紫宸殿后看鞓红。

[七言绝句]
暮秋木落剥霜红，俄觉平林一夜空。
茂遂本凭枝干力，却辞枝干逐西风。

[七言律诗]
茫茫野水接秋天，载去苹花月一船。
世上岂无闲宇宙，吴中别有好林泉。
田丰绿荠桃晨雨，爨老红萝闭夕烟。
早晚亦归王戴邑，谿房相对鹭鸶眠。

[五言绝句]
仙路多官府，真人未上升。
松窗霜月白，相对诵黄庭。

[七言律诗]
蛰龙怒欲起春霆，并挟髯虬上杳冥。
老色干云鳞甲动，苍皮粘雹爪痕腥。
物方神变谁能测，山不高深亦有灵。
谁与护持诗墨在，略无风雨损吾亭。

[五言律诗]
钟声废早眠，倚棹过晴川。
半夜凉风起，一帆秋影悬。
僧联闻雁句，仆请买鱼钱。
每被人相问，谁家书画船。

[五言律诗]
秋满读书林，篝灯报夜深。
肯闲诗有趣，为拙仕无心。
惊鹊择枝宿，幽蝉抱叶吟。
未能游梦境，何处捣衣砧。

[五言律诗]
日用是何专，吟疲即坐禅。
此生还可喜，余事不相便。
头白无邪里，魂清有象先。
江花与芳草，莫染我情田。

[五言绝句]
昨日登高罢，今朝更举觞。
菊花何太苦，遭此两重阳。

[五言律诗]
岭断仍分径，林纡更著行。
畏人嫌俗驾，留客得僧房。
脊记年何古，吾家句亦香。
兹行经寺五，于此独难忘。

[七言绝句]
食鱼何必食河鲂，自有诗人比兴长。
淮浦霜鳞更腴美，谁怜按酒敌庖羊。

[五言律诗]
昔闻洞庭水，今上岳阳楼。
吴楚东南坼，乾坤日夜浮。
亲朋无一字，老病有孤舟。
戎马关山北，凭轩涕泗流。

[七言绝句]
一斗百篇诚有之，无人知我只春知。
吟逢蝴蝶即庄子，醉见海棠真贵妃。

[七言绝句]
肯聴寒梅缓缓消，笛声夜夜到谿桥。
怪生不似关山月，新向城中得徴招。

[七言律诗]
十二岚峰挂夕晖，庙门深闭雾烟微。
天高木落楚人思，山迥月残神女归。
触石晴云凝翠鬓，度江寒雨湿罗衣。
婵娟似恨襄王梦，猨呌断岩秋藓稀。

[五言律诗]
客思知多少，衰年倍感伤。
寒犹噤鸟语，雨不听花香。
去路如天远，春愁著斗量。
拟抛彭泽印，挂席上归航。

[五言律诗]
造物虽茫茫，至人自嚣嚣。
虽稽具瞻意，欲全千仞高。
富贵一敝屣，功名两鸿毛。
独知退为乐，可怜夸者劳。

[七言绝句]
如舍利弗与么去，千人万人拦不住。
优游自在涅槃城，步步莲华随足举。

[七言律诗]
轩开环列万峰青，门对乌伊遂榜名。
千室楼台凭栏尽，一溪烟水卷帘明。
炉烟晨起迷云色，松韵时来杂梵声。
峻极祇宜长闭户，柰何持钵入东城。

[五言绝句]
草木衰残意，关河离别情。
秋风已如此，况复更论兵。

[七言绝句]
满目江山异洛阳，北人怀土泪千行。
不如亡国中书令，归老新亭是故乡。

[七言律诗]
渺渺孤程逐雁飞，茫茫平野见人稀。
水纹萦石作虫篆，麦陇挂山如衲衣。
日月尚留沧海照，山川盍护翠华归。
春风自满江南岸，不管人间万事非。

[五言律诗]
梦想传柑宴，村醪可试沽。
谩酬元夕尔，不复去年吾。
旧事思清汴，幽情卜紫姑。
六分春已一，秉烛步通衢。

[七言绝句]
玉镜台前懒画眉，伤心最是月明时。
君恩渐绝门深掩，落尽闲花竟不知。

[五言绝句]
去国常忧国，还家未有家。
君恩报无所，含媿出京华。

[五言律诗]
高明纾鬼责，奥渫费谁何。
儿女今无恙，街坊又进傩。
流年荧惑过，队仗史巫多。
求福吾能记，门前不用呵。

[五言律诗]
达岸三时顷，瞻山四顶賖。
乔林知马尾，乱石见麞牙。
水脚浮青靛，湖唇滉白沙。
渔人收辏网，归去日西斜。

[七言律诗]
小来落托复迍邅，一辱君知二十年。
舍去形骸容傲慢，引随兄弟共团圆。
羁游不定同云聚，薄宦相萦若网牵。
他日吴公如记问，愿将黄绶比青毡。

[七言律诗]
东山重到读题名，胜践清游此合并。
雾雨开晴秋满眼，暮云欲合句先成。
走禅璧月寒林静，来客兰丛玉树清。
我老吐词如朽木，蒸成芝菌报升平。

[七言绝句]
菊丛稍稍敷金蕊，荞麦芃芃放雪花。
榆柳缭墙苍霭密，谁知中有隠人家。

[五言律诗]
因贫为远别，已是十三程。
尽日行山色，逢人问地名。
近书无便寄，新句与谁评。
想尔寒宵雨，思予亦梦成。

[五言律诗]
病起觉痴聋，徐行脚蹑空。
杖能供半力，药已奏全功。
整顿身仍健，优游道未穷。
呼儿涤泓颖，拂素貌渔翁。

[五言绝句]
谁谓花庵陋，徒为见者嗤。
此中胜广厦，人自不能知。

[五言律诗]
黠虏频窥塞，潢池或弄兵。
未传朱泚首，时劳亚夫营。
四海几糜烂，群凶会鼎烹。
皇威清海岱，谈笑扫搀抢。

[七言律诗]
旋开白酒买莲房，满泻桐膏炤玉缸。
月女冷窥青斗帐，风神轻撼碧纱窗。
公疑我是今皇甫，我恐公为昔老庞。
醉后唾珠粘纸面，笑将笔力与人扛。

[七言律诗]
年来游尽海边山，独爱青青桐柏坛。
光射斗牛腰下剑，气吞龙虎鼎中丹。
白云千叠赤城晓，黄鹤一声华顶寒。
玉简姓名仙约在，洞天莫放酒杯干。

[七言绝句]
红桃素李竞年华，周偏长安万万家。
何事青青庭下柏，东风吹尽亦无花。

[七言绝句]
锦楼春望忆丹楹，更遇高情说早莺。
江上境寒吟不得，湿风梅雨满船轻。

[五言律诗]
希声少年日，劲风盘青苍。
与世既不偶，投老颐山旁。
蓺花静天理，濬泉发新芳。
斯事古亦有，君子戒反常。

[五言律诗]
昨夜春雷作，荷锄理南陂。
杏花将及候，农事不可迟。
蚕女亦自念，牧童仍我随。
田中逢老父，荷杖独熙熙。

[七言绝句]
修水佳人白玉栏，花前何似妾容颜。
从来未省伤春意，犹自楼头画远山。

[七言律诗]
霸业荒丘春草长，只听儿女话真娘。
虎来墓上犹应怪，鹿入宫中尽可伤。
太息乾坤空浩荡，不留豪杰管兴亡。
属镂抱恨沈江底，潭碧犹生古剑光。

[五言绝句]
昔日风流守，公余种百花。
春风不检点，红紫落谁家。

[五言绝句]
风潮涌琉璃，露朵纷锦绣。
景物故不贫，诗篇况能富。

[五言绝句]
若非大气魄，只是小机锋。
老子一声喝，学人三日聋。

[七言绝句]
赵州狗子无佛性，咬人更不存性命。
大悲千手不能遮，跋陀那龙侧耳听。

[七言绝句]
午夜红云满太清，晓来王母下瑶京。
日从万岁山头出，人在九重天上行。

[五言绝句]
野鸟春布谷，阶虫秋络丝。
呶呶空过耳，终不救寒饥。

[七言绝句]
圣世能收晁董策，孤舟来唱鄂君歌。
一看献纳元台表，可特修名在异科。

[五言律诗]
从来谢幼舆，宜置丘壑中。
虎头有妙理，谁谓毛颕工。
崎崎磊磊间，聊复着此翁。
平生乌皮几，不与儿曹同。

[五言绝句]
南山不会禅，一向外边走。
腊月三十日，舌头不出口。

[七言绝句]
雨收炎暑入山云，滴砌淋簷润色分。
更以微风吹草树，鸟飞啼过亦欣欣。

[五言绝句]
家住山水国，种花以为城。
诗将日登陴，围春驱酒兵。

[七言绝句]
平生交契独公深，岁晚那无裹饭心。
白首它年林下约，此盟端的几时寻。

[七言律诗]
泛蚁醪敷且命斟，中年节物自关心。
风前千柳竞春态，烟际一鸠啼晏阴。
急景绝怜添鬓雪，芳辰犹阻盍朋簪。
年时醉藉梨花地，回首鸥盟可得寻。

[七言律诗]
一径森森入翠微，翠微深处见禅扉。
倚云殿阁光相照，蔽日松杉碧四围。
竹引涧泉寒遶屋，雨蒸山霭润侵衣。
十年游宦今重到，景物依前旧识稀。

[七言绝句]
东轩清节乐春蔬，传到孙支百载余。
一朝拂袖竟归去，应嗤介甫未忘鱼。

[七言绝句]
长裾珠履飒轻尘，闲以琴书列上宾。
公子无讐可邀请，侯嬴此坐是何人。

[七言律诗]
兰生空谷混荆榛，不碍幽香到处闻。
幕府才流推谢掾，宣州宾客忆崔群。
清怀叠阵三秋月，行槖双溪一片云。
白髪书生何以报，惭君出力卫斯文。

[五言律诗]
青青北山柏，苍苍南山松。
属彼冰雪姿，无言意趣同。
造物何冥冥，摧以头夜风。
伤心复伤心，忍听风中钟。

[七言律诗]
佛屋参差傍水涯，天然富贵属僧家。
油幢碧立当轩竹，步障红围绕槛花。
隠隠磬声春昼永，停停塔影夕阳斜。
白头道者留连客，自汲山泉煮石茶。

[七言律诗]
夫差故国萦寒水，铁马南来忽振缨。
城上昏鸦争接翅，舟中逐客谨逃名。
胡笳怨处风微起，浊酒醒时梦易惊。
飘泊似闻山寺近，真成夜半听钟声。

[七言绝句]
十八滩头一叶身，山川曾识旧词臣。
诗魂百载犹苏醒，应笑风波解戏人。

[七言律诗]
已传灵耗烦晨鹊，更作新诗寄塞鸿。
千里薄寒沾暮雨，百壶清笑望秋风。
仙人楼阁重湖外，帝子亭台翠霭中。
谢傅未忘丘壑意，待携歌妓醉山东。

[七言律诗]
铁汉从来去就轻，当年乌府树风声。
福星临分人安乐，浊世如泥志洁清。
祠命忽传奸吏贺，归装绝少担夫惊。
退庵本惬家林兴，父老攀辕却有情。

[七言绝句]
池心谁放叶舟横，莲蘤还如入夏生。
病起一天云意好，浅坡闲让鹿先行。

[七言律诗]
子云论荐有王音，陆贾年来老境侵。
自守一官历三世，退令诸子分千金。
平生器业成幽梦，白首功名负壮心。
頼有新诗轻万户，未须投绂叹堙沉。

[七言绝句]
篮舆行尽万松冈，得得来看古道场。
飞锡落花成佛去，后人谁见紫金光。

[五言绝句]
巫峡七百里，巫山十二重。
年年自云雨，环佩竟谁逢。

[五言绝句]
楼前淮水上，远树似鱼鳞。
来帆与去櫂，肠断倚栏人。

[七言绝句]
醇醪易入醉人乡，劲酒难逢醒者尝。
王媪区区真小黠，随时增损瓮中方。

[七言绝句]
与花丛薄且媻娑，早晚风霜亦奈何。
欲待太平求不死，南阳水胜上池多。

[五言绝句]
境中曾见画，雪里故依然。
展尽衷惟赤，须输九万牋。

[五言绝句]
嘉陵从东来，水上山突兀。
松竹相蔽亏，烟霞互明灭。

[七言律诗]
千载江滨季子宫，联镳款谒骤西风。
清名长逐秋潮壮，遗迹应随夕照空。
管领物华输酒圣，平章古意属诗翁。
想君岸帻风尘表，笑我埋头雁鹜中。

[七言绝句]
三省居常有进呈，早临崇政接群英。
太官赐食移清漏，门外将交五马声。

[七言绝句]
水底分明天上云，可怜形影似吾身。
何妨舒作从龙势，一雨吹销万里尘。

[七言绝句]
清标别是一家春，风帽飘飘翠染匀。
贪向波间弄明月，谪僊居士□前身。

[五言律诗]
兰若半空中，云山第几重。
瀑流千丈练，鹤宿五株松。
晓雨禅房黑，霜林木叶红。
悬崖回首望，归思过前峰。

[七言律诗]
精神烱烱一癯仙，弭笔蓬莱最上颠。
光大声名揭如日，老臣议论可回天。
星辰直上亨衢稳，风月平分去意坚。
愧我衰颜归未得，两旬三作送行篇。

[七言律诗]
九分才是一分春，从此看春更七旬。
行世功名初发脚，出门富贵即随身。
棋逢要路方高著，马得亨衢定轶尘。
伏枥自怜吾久矣，傍观甘作烂柯人。

[七言律诗]
初从童丱祝千春，俄见骞腾祝更频。
已喜吏资能可问，又嘉文笔速如神。
室堂宜念承先构，乡里须教号善人。
我待儿曹上霄汉，便归林下岸仙巾。

[七言绝句]
关西今喜有云仍，冰雪相看一样清。
最是晚来江上处，饱听叶□助诗声。

[七言律诗]
十年空忆满林香，今日堆盘得恣尝。
摘处嫩苞金隠粟，剖来清液露盈囊。
自堪珍玩夸群目，可惜余甘落俗肠。
拜赐愈知公意重，不同设醴望元王。

[七言律诗]
客游花县自逍遥，百里风光在两桥。
语出桑阴鸠妇喜，身穿麦秀雉雏娇。
青山一任云来去，绿水多为风动摇。
上下相安长官好，野亭闲坐听民谣。

[五言律诗]
命也谁无死，恩斯独异今。
人迎万里榇，天报一生心。
红炬护舟稳，白云归窆深。
蹒跚得临坎，痛器撼山林。

[七言绝句]
村北村南打稻忙，浮云吹尽见朝阳。
不宜便作晴明看，扑面飞蝇未退藏。

[七言律诗]
初心半信术家流，百诺于兹未一酬。
一行无非占不验，北平终是命难侯。
云霄许我乘南鹄，江海教谁伴白鸥。
季主游方逢贾谊，慇懃勉为汉家谋。

[七言律诗]
时节初过打猎天，山河一色晓漫漫。
梁王宴罢樽犹湿，谢傅诗成墨未干。
笔砚窗间宁觉夜，管弦堂上岂知寒。
须知祥瑞同霖雨，莫作梅花柳絮看。

[七言绝句]
云里峰峦千万重，中间一路与天通。
新阳已约为前导，回我车轮朝帝宫。

[七言律诗]
江天退卧久沈冥，秋入颠毛翠葆惊。
原宪桑枢贫不病，子真岩石老归耕。
樵风挂席晨昏至，屐齿登山上下平。
鄅稻已收霜橘熟，深心宁逐彻侯荣。

[五言律诗]
腊傍梅梢尽，春从水底归。
草拳擎雪健，桃糁隔年肥。
夜夜还乡梦，心心逐雁飞。
谁言五斗米，便胜北山薇。

[五言律诗]
留滞边庭久，归思岁月赊。
黄云同入塞，白首独还家。
宛马随秦草，胡人问汉花。
还伤李都尉，独自没黄沙。

[七言律诗]
走马黄昏渡河水，夜争归路春风里。
指点韦城太白高，投鞭日午陈桥市。
杨柳初回陌上尘，烟脂洗出杏花匀。
纷纷塞路堪追惜，失却新年一半春。

[七言绝句]
非蕉非苎复非𫄨，不是山人木叶衣。
寄与诗翁莫嫌陋，看山长袖白云归。

[七言绝句]
淮面如江春涨早，猎骑夜归城未锁。
边头戍将惜官卑，举鞭怒指平安火。

[七言律诗]
短衫压手气横秋，更著仙人紫绮裘。
使我有名全是酒，从他作病且忘忧。
诗无定律君应将，醉有真乡我可侯。
且倒余樽尽今夕，睡蛇已死不须钩。

[五言绝句]
昔日巢居客，今为天上仙。
文章流海内，几杖葬山前。

[五言律诗]
南山藏雾豹，几欲访幽深。
诗到如相挽，盟寒尚可寻。
惠初从柳子，支遁会山阴。
此事今寥落，期公慰我心。

[七言律诗]
夜堂危坐气凄清，秋月光中新雁鸣。
出塞不知多少路，穿云才听两三声。
归时行列应如旧，来处风烟合认程。
今夕沙汀好栖息，弋人诡计未能成。

[五言律诗]
暂游行李少，几日到天台。
船带落潮发，月从前浦来。
花源香不断，药地绿成堆。
莫学他刘阮，经年忘却囘。

[七言律诗]
得得客来窥大方，松间目击揖归堂。
秋横两眼瞳人碧，云拥三衣栀子香。
夺席胸襟君隗礧，愕邻须发我沧浪。
竹床相对夜深语，河汉濯磨星斗光。

[七言绝句]
一老昂藏物外高，陈陈胸次尽龙韬。
功名未疗湖山癖，却著袈裟替战袍。

[五言律诗]
郡县仍荒政，朝廷念远方。
向来传诏札，不独戒戎羌。
帝德乾坤大，天聪日月光。
边防须至计，社稷倚安疆。

[七言绝句]
再迁蝉冕官三事，早上龙旗节一双。
富贵两忘心不动，天魔如见亦归降。

[七言绝句]
蜜勺琼浆荐羽巵，修门工祝俨相依。
蛾眉杂遝无穷乐，泽上迷魂底不归。

[七言律诗]
已议营屯列上留，稍欣群盗障横流。
三时旧业终应在，万里长征亦少休。
和策但令均挟纩，壮图何用辄焚舟。
东都自是兴王地，虎踞宁须问石头。

[七言律诗]
犹记乌台第一章，当年物论忒雌黄。
人心自有公非是，天理岂能终晦亡。
奸魄虽生名已死，弹文尚湿墨犹香。
偷生宁复百年活，地下何颜见竹芗。

[五言律诗]
数亩涵空碧，波光可染衣。
荷枯惟藕在，荻老作花飞。
水浄游鳞见，天寒过鴈稀。
十分清绝处，秋月散明辉。

[七言律诗]
山村艰食宇昼合，斋钵相呼坐僧榻。
今朝痩羊忽入馔，云是馂余彻𦝼腊。
年大才疏合退休，尚玷恩华只自羞。
赏延亹亹来踵武，命服童孙尚羁午。

[七言绝句]
三道策成名烜赫，万言书就迹危疑。
易书论语忘忧患，天下三经字说时。

[七言绝句]
水边看得霜粳熟，月下春来玉粒寒。
不待鲁公亲折简，直忧颜子屡空箪。

[七言绝句]
衔命山东抚乱师，日驰三百自嫌迟。
风霜满面无人识，何处如今更有诗。

[五言律诗]
注海银成壑，浮空玉作堆。
鼇翻三岛出，鹫驾一峰来。
塔影波摇动，钟声潮拍回。
犹嗟禅伯老，虚人妙高台。

[七言律诗]
索米官仓例坐愚，东方未可戏侏儒。
行藏要付他年看，富贵真堪一笑无。
等死不过賖岁月，长闲勿更问妻孥。
狂豪尽道非平昔，老胆轮囷尚满躯。

[七言律诗]
漠漠緜緜几多思，无言领得春风意。
花裁小锦绣晴空，叶抽碧簟铺平地。
含芳吊影争芬敷，绕云恨起山蘼芜。
离人不忍到此处，泪娥滴尽双真珠。

[七言律诗]
旧岩终副却归期，岩下有人应识师。
目覩婴孩成老叟，手栽松柏有枯枝。
前山低校无多地，东海浅于初去时。
若把古今相比类，姓丁仙鹤亦如斯。

[七言律诗]
春秋无麦自当书，况复秋田水潦余。
一雪端来救焦槁，千箱乞与等亲疏。
消残瘟疠曾非药，蚀遍陈根不用鉏。
犹恐远村沾未足，试呼农圃问何如。

[七言律诗]
烂然铁画间钩银，越薄苏膏挥洒频。
谁与钟王传妙诀，我知颜柳是前身。
大书燕喜娱亲扁，俯念乌慈反哺仁。
因甚衡茅光彻夜，烛围十丈许分邻。

[七言绝句]
忆昔京华聚首时，大兄常念阿连痴。
别来相望天涯远，长诵对床风雨诗。

[七言绝句]
觅官千里赴神京，钟老相传盖更倾。
未必无心唐事业，金丹一粒误先生。

[七言律诗]
姑苏平野入黄池，烟树重重绿涨迷。
肆列门前喧坌俗，稻临屋背尽幽栖。
路长车马南还北，水远帆樯东复西。
小寺江心闲系缆，周回看尽柳盈堤。

[七言绝句]
弱植卑丛冻易摧，百花谁伴雪花开。
如今最识春先处，红紫纷纷亦漫栽。

[七言绝句]
画阁兰膏欲尽初，小窗留住玉蟾蜍。
欲知此地愁多少，一夜秋声入井梧。

[七言绝句]
韩柳子孙皆物故，士民尸祝尚如新。
吾行天下已头白，三百年唐惟二人。

[五言律诗]
治平前代寺，幽胜占唐昌。
我始生弥月，师初踞上方。
百年虽未半，三纪独偏忙。
一事尤堪哂，相随两鬓苍。

[五言律诗]
有伟屏岩稿，温淳撷众芳。
波澜虽未阔，骨骼已先张。
尽扫江湖气，且无蔬笋香。
若参诗本旨，却恐费商量。

[五言律诗]
风流王武子，一见一番新。
处世诚名士，于余复外姻。
追寻元自熟，招唤不须频。
孤负名园兴，衰年实厌春。

[七言律诗]
不能摩顶过祇园，幻作清芳与世传。
排叶瓜痕分翠浄，吐葩心骨耀丹妍。
但迷色界空华相，肯悟宗门直指禅。
谁汲野泉临晓浸，瓦瓶插供白衣仙。

[七言律诗]
嘉陵江水接天流，州据江流最上游。
忆昔练衣随跋马，而今白发任虚舟。
庆门誉望闻来久，塞路殷勤得暂酬。
见说明朝却西去，长亭挥手恨无由。

[七言绝句]
我与丹青两幻身，世间流转会成尘。
但知此物非他物，莫问今人犹昔人。

[七言律诗]
桃源亭北值佳辰，桃蕚飘残晼晚春。
缇幕惜芳林下子，彩袗修禊水边人。
风谣渐喜南音变，节物偏于久客新。
道不与时当勇去，归心何必计吴莼。

[五言律诗]
鴈门归去远，垂老脱袈裟。
萧寺休为客，曹溪便寄家。
绿琪千岁树，黄槿四时花。
别怨应无限，门前桂水斜。

[七言律诗]
一片危墙势恐人，墙边日日走蹄轮。
筑时驱尽千夫力，崩处空为数里尘。
长恨往来经此地，每嗟兴废欲沾巾。
那堪又向荒城过，锦雉惊飞麦陇春。

[五言律诗]
借甚河中守，宜簪近侍冠。
九霄卿月堕，四海德星寒。
桂籍新枝大，兰陂旧馥残。
空余莼鲫奠，乡泪满江干。

[七言绝句]
佛手馿脚容易见，最难道处是生缘。
黄梅不是周家子，七岁传衣便会禅。

[五言绝句]
三窟不须营，蒙恬素心友。
识尽天下书，只要文章手。

[七言绝句]
无頼杨花趁暖风，旅中节物与愁逢。
一声杜宇啼春怨，知在花梢第几重。

[七言绝句]
修鳞化作偃松寒，数百年闲一梦看。
何似起来云拥去，为天行雨万民欢。

[七言绝句]
雨霁长空荡涤清，远山初出未知名。
夜来江上如钩月，时有惊鱼掷浪声。

[七言绝句]
俯仰觚棱十载间，扁舟江海得身闲。
平生孤负僧床睡，准拟如今处处还。

[七言律诗]
司漏凌晨报晓签，曈曈赫日上重簷。
良辰也应纯干策，吉梦先符太卜占。
棣萼同时升紫禁，棠阴由此驻彤襜。
一杯欲助邦人祷，愿借黄堂寿斝添。

[五言律诗]
昔年江上别，初入乱离中。
我住匡山北，君之少室东。
信来经险道，诗半忆皇风。
何事犹高卧，岩边梦未通。

[五言律诗]
乙巳中元日，乾坤半月秋。
危台掀突兀，老头搅飕飗。
北客眼生处，南方天尽头。
海槎乘兴去，咫尺是瀛洲。

[七言律诗]
欲见遐陬尽乐康，沈黎回即按嘉阳。
寻山举屐三峨峻，度岭驱车九折长。
坞栢正宜寒后悦，驿梅多向腊前芳。
锦川遨乐春期近，早著鞭来入醉乡。

[七言律诗]
书囊药笈付妻孥，解语娇儿戏坐隅。
几浄饱看新印史，壁高亲挂旧山图。
待凭风月招佳客，岂有功名属腐儒。
小睡接䍠巾自落，未甘散发号狂夫。

[七言绝句]
欲出未出光辣达，千山万山如火发。
须臾走向天上来，逐却残星赶却月。

[七言绝句]
花里南楼春夜寒，还如王屋上天坛。
归山不道无明月，谁共相从到晓看。

[七言绝句]
黄昏封印点刑徒，愧负荆山入座隅。
却羡卞和双刖足，一生无复没阶趋。

[七言律诗]
自笑胸中抵海寛，韭韲麦饭日加餐。
住山缘熟尘机息，养气功深槁靣丹。
恶路惯曾经灎滪，浮生何啻梦邯郸。
镜湖五月秋萧爽，剩傍滩头把钓竿。

[七言绝句]
南北人人苦泣岐，壮心万折誓东归。
若非斫案判生死，夜半何人敢突围。

[五言律诗]
日日只腾腾，心机何以兴。
诗魔苦不利，禅寂颇相应。
砚满尘埃点，衣多作卧棱。
如斯自消息，合是个闲僧。

[五言绝句]
谁高齐公子，泣听雍门琴。
死且何足伤，殊非达人心。

[五言律诗]
家山归未得，又是看春过。
老觉光阴速，闲悲世路多。
风和吹岸柳，雪尽见庭莎。
欲向东溪醉，狂眠一放歌。

[七言绝句]
因君却数旧过从，南北东西路亦通。
孟达宣城何澹泊，樟丘斯远更丰融。

[七言绝句]
数年风土塞门行，说著江山意暂清。
求取罢兵南国去，满楼苍翠是平生。

[七言律诗]
君逐元侯静虏归，虎旗龙节驻春晖。
欲求岱岳燔柴礼，已锡鲁人缝掖衣。
长劒一时天外倚，五云多遶日边飞。
心期共贺太平世，去去故乡亲食薇。

[七言绝句]
荔子如丹橄榄青，红蕉叶落古榕清。
温汤浴罢晚风快，老酒倾盆醉月明。

[五言律诗]
诗礼斯文嫡，箪瓢此世人。
心惟忧道屈，眼不见家贫。
清瘦生来骨，孤高没后身。
几多黄壤客，难朽得如君。

[七言绝句]
青冢今成土一堆，娇容埋玉恨难开。
无端当日毛延寿，轻把毫端巧作媒。

[五言律诗]
几日霜根地，新年绿玉阴。
春来虽换叶，寒去转虚心。
乳节烟膏腻，空梢夕籁沈。
何时殊实老，留遗九苞禽。

[七言律诗]
病夫省睡起凌晨，迟菊朦胧破萼新。
雨细正应添润泽，烟轻尤觉长精神。
近来霜重伤禾死，几见民忧洒涕频。
却是东篱賸黄菊，不堪易粟当金银。

[七言律诗]
舟车赤日千余里，笔砚清风二百年。
开口人知宗洛派，举头身欲近闽天。
𫄨袍凉拥松皮几，桂酒春浮药玉船。
犹有英髦卧空谷，闲将名字访华颠。

[七言律诗]
禁职台纲佚旧儒，青林华屋俨高居。
炎天久隔挥犀论，暇日聊脂载酒车。
雨逼秋容生户牖，风回凉思入襟裾。
东朝第一推调护，圣主宁容久卧庐。

[五言律诗]
肃羽度春晴，差肩足弟兄。
何时别燕塞，此日类秦筝。
应律声犹剩，排空字宛成。
冥冥奚所滞，惆怅弋人情。

[七言绝句]
高世何须更欲名，古人于此畅幽情。
后来同味无王谢，自折幽兰上冶城。

[五言律诗]
清狂歌窈窕，微醉困瞢腾。
酒薄多疑水，官闲一似僧。
已知灯即火，不愿谷为陵。
百事俱能了，惟余饮未能。

[七言绝句]
老来百事不关身，北陌东阡一幅巾。
忽梦行军太行路，不惟无想亦无因。

[七言律诗]
潋色岚光暖更妍，阴晴恰称养花天。
恼人春事浓于酒，得意莎茵软胜绵。
欲把风光供翰墨，直须杖屦蹑云烟。
知君已作东山兴，缓步何辞十里阡。

[七言律诗]
孤鸿落照下沧洲，人在云间选胜幽。
好夣知君依魏阙，此生惟我识荆州。
卜居支遁应同志，载酒山公已绝忧。
他日澄江浄如练，主人端在塞垣秋。

[五言律诗]
一百五将近，千门烟火微。
闲过少傅宅，喜见老莱衣。
晚雨竹间霁，春禽花上飞。
禅庭清溜满，幽兴自忘归。

[五言律诗]
海底有明月，圆于明月轮。
得之一寸光，可买万古春。
石上栽花者，火中捞雪人。
步行骑水牛，乃知无价珍。

[七言律诗]
沈沈寒甃绠千寻，澹澹疎弦瑟五音。
读罢自今三太息，个中应有一生心。
君真骨相超凡马，我已情怀学展禽。
肯为明时当许事，科场文字未须深。

[七言律诗]
欲寄穷通逐水沤，共君歌舞醉新秋。
诗辞可爱题黄叶，别意难忘寄绿洲。
雨过微风催去棹，夜凉明月满归舟。
又随天外一飞鹄，可羡波前双白鸥。

[七言律诗]
平生望眼怯天涯，客里何堪度岁华。
但恨征轮无四角，不愁归路有三义。
驿窗灯暗传秋柝，关树烟深宿暮鸦。
叱犊老翁头似雪，羡渠生死不离家。

[七言绝句]
楚聘宣尼欲道光，是时陈蔡畏邻强。
庸谋但解遮贤路，不解迎贤谋自昌。

[七言律诗]
领客闲登木杪亭，坐来四面对峥嵘。
野田散漫高低绿，湖水弥茫远近清。
览胜喜穷千里目，放怀笑引百壶倾。
酒阑未用忙归去，更看亭前海月明。

[五言律诗]
卖药韩康伯，著书河上公。
幻同聊复尔，缘散却归空。
独有乡人泪，难胜薤露风。
我来嗟已晚，犹及想冥鸿。

[五言律诗]
瞋恚现行时，无明所迷醉。
不知自之失，但见他人是。
如人在暗处，见外不见里。
大哉圣人学，事事必求己。

[七言律诗]
使者星明太史占，东风戒路揭帷襜。
食当加倍稀亲酒，献不求余少榷盐。
因进御茶供味谏，肯然官烛示家廉。
老生莫效临岐赠，诗附仁言当束缣。

[七言律诗]
灯火青编结兴长，可能歴歴记兴亡。
董狐笔底风霜重，班马书边兰蕙香。
往事输赢棋几局，浮名今古纸千张。
重重公案休拈起，中有灵台定否臧。

[七言绝句]
无事江流到处平，无言天运四时新。
真僊此意何曾间，直到如今瞪眎人。

[七言律诗]
万滴相随万响兼，路尘天产尽旁沾。
源从颢气何因绝，派助前溪岂觉添。
豪客每来清夏葛，愁人才见认愁簷。
嘉名已极终难称，别是风流不是帘。

[七言绝句]
客子今年驼褐宽，邓州三月始春寒。
帘钩挂尽蒲团稳，十丈虚庭借雨看。

[五言律诗]
烟霭夕微蒙，幽湾赏未穷。
舣舟待初月，褰幌招远风。
鹤声聒前浦，渔火明暗丛。
东山云壑意，不谓尔来同。

[五言律诗]
士论归清德，皇心重老成。
陈谟侍经席，得谢解尘缨。
坐密金章并，行徐玉醴清。
都门昔供帐，疏傅未为荣。

[七言律诗]
司花一笑为谁开，知道朱幡得得来。
疎影有情当洞户，蔫香无语堕空杯。
风生翰墨留连看，月入笙歌次第催。
来岁如今翻旧唱，五云丛里望三台。

[七言绝句]
赵昌下笔摘韶光，一轴黄金满斛量。
借我圭田三百亩，真须买取作花王。

[七言绝句]
梁朝瞻见长冈秀，凿断川流寺涛基。
杳杳松门千万绿，山亭溪树荜萝垂。

[七言律诗]
一琴不鼓携归浙，六辔如丝送入闽。
魁杰西州今有汝，典司南库岂无人。
牙筹何足烦名胜，厘席方将问鬼神。
公干仲宣从此别，远书莫惜寄漳滨。

[五言律诗]
喜闻三字耗，闲客是陪游。
白鸟闲疎索，青山日滞留。
琴如高韵称，诗愧逸才酬。
更勉匡君志，论思在献谋。

[五言律诗]
蒲团一榻上，坐到夜将分。
窗月灯昏见，岩泉雨歇闻。
茶瓯胜饮酒，禅语当论文。
只恐红尘迹，涴师松下云。

[七言律诗]
狱市并空俗已和，使君高兴足婆娑。
画成林色重装洗，鉴作湖光更洁磨。
历下军声从古盛，济南名士迩来多。
小寒渐有北归雁，话与飞翰同一过。

[五言律诗]
二纪中年废，清时晚岁收。
如斯封马鬣，谩尔跨鼇头。
雅度人何忤，虚名世浪仇。
论交思少日，文会饮榕楼。

[五言律诗]
幽居有忙事，为竹遶墙隅。
雨后青葱否，风前安稳无。
井深时汲引，架倒复持扶。
只欠江梅树，君应壻玉奴。

[七言绝句]
二载明禋帝意专，瓣香盍谢祖宗前。
愿前盛典从头数，绍述应须亿万年。

[七言律诗]
与君齐宦五云东，与我齐生一岁中。
今日天涯须共笑，半生头鬓畧相同。
观中香火无官守，庭下吟哦少事功。
未必苕溪闲似此，买船归去莫匆匆。

[七言绝句]
大地春回是诞辰，松篁难改四时青。
寿星不老福无尽，常在中天伴月明。

[七言绝句]
弧矢重悬旧礼仪，郎君又产玉麟儿。
便烦着眼从头看，的似徐卿二子奇。

[七言律诗]
夜读韦编起欲从，门前流水落花空。
春同心事应长在，月当灯光不用笼。
吊古谁能嗟泽畔，高吟且欲效隆中。
君诗似玉无瑕玷，岂有他山石可攻。

[五言律诗]
乘轩知有负，啜菽苦无欢。
万事等一梦，寸心当自安。
荆卿甘度易，李愿喜归盘。
默坐发深想，春山犹夜寒。

[七言绝句]
日长无奈清愁处，醉里来寻紫笑香。
漫道闲人无一事，逢春也似蜜蜂忙。

[七言律诗]
林间曲径掩衡茅，遶屋青青翡翠梢。
一枕秋声鸾舞月，半窗云影鹤归巢。
曾闻贾谊陈奇策，肯学杨雄赋解嘲。
我有清风高节在，知君不负岁寒交。

[七言绝句]
风传万籁有喧寂，月入千波无浅深。
应信此身非我有，窗间谁伴夜虫吟。

[五言绝句]
灵鹫古道场，摄乎大国间。
一日忽翚飞，四顾无腼颜。

[五言绝句]
相看不忍发，惨澹暮潮平。
语罢更携手，月明洲渚生。

[五言律诗]
燕许文章笔，片言轻万金。
先人十诗序，孝子一生心。
入手方为宝，三年等到今。
九泉应有望，取璧照山林。

[七言绝句]
只今头上半儒冠，谁肯公庭弄舌端。
试问毛锥将底用，夺标他日万人看。

[七言律诗]
衰翁病起头初裹，拄杖穿林探笋生。
悄悄菰蒲看鸟下，疎疎杨柳见人行。
一春长雨花全瘦，半日佳晴蝶便轻。
小立绿阴青子下，秾华洗尽总幽情。

[七言绝句]
钓艇归时菖叶雨，缲车鸣处楝花风。
长江昔日经游地，尽在如今梦寐中。

[七言绝句]
破愁浅酌贤人酒，觅句还寻君子花。
造物于予元自厚，闭门独坐日初斜。

[五言律诗]
掩卷听蝉韵，凭栏数雁行。
井风梧叶雨，篱月菊花霜。
又见秋将老，那堪夜更长。
愁吟无语共，残灺落书床。

[七言绝句]
看花恰莫厌离披，花到离披亦自奇。
不是老夫无拣择，春风无日不花枝。

[七言绝句]
清入肝脾冷入肌，天机忽露两三枝。
为渠瘦得身如鹤，诗病除非诗可医。

[五言绝句]
随波堪泛宅，因壑遂藏舟。
坐稳无维楫，任他风打头。

[七言律诗]
元日拥户如盘蜗，门前𫐆辘多行车。
拥门喧呼客投刺，惊风舞雪翻飞沙。
幽室置火引就坐，持杯暖腹客气华。
三杯油然众客去，庭树瑟缩蹲山鸦。

[七言律诗]
襟怀磊落富诗情，琢句端明法颂声。
格健要除蔬笋气，语工须带雪霜清。
碧云矜式存风雅，黄卷沈潜学老成。
锻炼更能师岛可，禅林无患不知名。

[七言绝句]
茂陵雪片追方好，乱点铅华却不宜。
多少人间春色在，未有写尽向南枝。

[七言绝句]
滑醪清满菊花巵，只欠新螯左手持。
欲报善隣将意厚，苦惭家酿带春醨。

[五言绝句]
迎气来归胙，宜春祝降祥。
皇心勤治切，应喜寸阴长。

[七言律诗]
江涛千叠阁千层，衔尾相随尽室登。
稠树蔽山闻杜宇，午烟薰日食嘉陵。
频题石上程多破，暂歇泉边起不能。
如此幸非名利切，益州来日合携僧。

[七言绝句]
凤节霓旌拥万神，五云车骑驾龙麟。
腰闲独佩黄金箓，元是瑶宫第一人。

[七言律诗]
破村寥落过重阳，独自撄宁葺草房。
风撦红蕉仍换叶，雨淋黄菊不成香。
野猨偷栗重窥户，落雁疑人更绕塘。
他日若修耆旧传，为予添取此书堂。

[五言律诗]
古人重非道，饥不苟豆羮。
有为非其心，或不脱冕行。
如何后世人，以官业其生。
鄙哉乐欺人，犹以圣自名。

[七言绝句]
点点青萍秋后衰，溶溶晴日见鱼儿。
水边窥影何方客，自照行吟憔悴姿。

[五言律诗]
世事苦纷纷，村墟寂不闻。
穿林拾蝉蜕，隔浦数鸥群。
摇落初飘叶，高舂未散云。
归来书满眼，犹足肆吾勤。

[七言绝句]
坐卧常携酒一壶，不教双眼识皇都。
乾坤许大无名姓，疎散人中一丈夫。

[七言绝句]
窗外齐垂旭日初，楼边轻暖好风徐。
游人莫道栽无益，桃李清阴却不如。

[七言绝句]
去岁相携此地游，西风垂果奉灵湫。
春工变化浑无迹，红满枝条绿满洲。

[七言绝句]
徐穉申屠晚见机，当时张邴是先知。
冥鸿久矣层霄上，置网弥山漫尔为。

[五言绝句]
客行满山雪，香处是梅花。
丁宁明月夜，认取影横斜。

[七言律诗]
生申维岳咏崧高，孕秀储精岁月多。
盛旦上元开甲子，前朝令节纪中和。
铜符暂剖雄藩印，宝鸭行鸣禁路歌。
天祐名臣锡难老，好将铜狄屡摩挲。

[七言绝句]
半生游宦鬓毛霜，依旧图书对晓窗。
卯酒一杯春日暖，卧听鸣橹下清江。

[五言律诗]
白兔轮当午，儒家业敢慵。
竹轩吟未已，锦帐梦应重。
落笔思成虎，悬梭待化龙。
景清神自爽，风逓远楼钟。

[七言律诗]
镌琼镂玉缀为编，积雪涵秋调总全。
听处孰忘身有耳，弹时自以意为弦。
大音不泄琴何预，至妙无形操岂传。
忽触悠扬徽外趣，冷风凄雨滋孤蝉。

[五言律诗]
故人方谢客，为问意如何。
午枕清风足，夜窗明月多。
易招惟酒圣，难遣是诗魔。
一榻君家事，何妨独我过。

[五言律诗]
疏派天潢阔，天孙赋锦裳。
佳祥来吉梦，淑德旧休光。
周室中兴日，唐家异姓王。
长人勋业茂，恩泽未渠央。

[七言律诗]
少时未识庐山好，老去知山却远山。
白鹿何繇与弦诵，紫霄还复共跻攀。
林峦有失君何意，松菊犹存我得还。
俱是江东巡管内，异时书札愿无悭。

[五言律诗]
已辨龙溪宿，宁知鸟路迂。
林光收琐碎，山月失须臾。
见约虽田父，归尤自老夫。
但知寻野寺，不拟问官途。

[七言律诗]
官府太平无一事，凝香座上著衰翁。
飘摇短棹游方沼，缥缈高楼倚半空。
把酒夜深霜落后，吹箫人在月明中。
使君笑指梅花说，去岁今年事不同。

[七言律诗]
虎豹嗔人上九关，不妨拄笏看云山。
家声元是封胡后，人物还如晋宋间。
解组闻公真有意，折腰顾我亦何颜。
故园无地开三径，敢说归耕是等闲。

[七言律诗]
李叟仙居仍近市，黄公道院亦依城。
定应昔日山林地，未有今时鸡犬声。
白鹤翻飞终不返，黄冠憔悴只躬耕。
试从车骑寻遗迹，恐有居人解养生。

[七言律诗]
野阔村归如暮鸦，路沿溪曲似春蛇。
不谙水土愁多病，忽听乡谈喜近家。
一带青山将屋绕，数行绿竹倚门斜。
年年逆旅逢重九，今岁须看篱下花。

[五言律诗]
独往知心在，晨风忆缆开。
江涛宽屡涉，山鬼讯重来。
甲子悲麟去，林庐有鴈囘。
赠言吾岂敢，遗药可无猜。

[七言律诗]
巉岩巨石藏蛟龙，石破龙归旧迹空。
风生江面激惊浪，雨歇天涯横断虹。
高吟独据一老木，远望喜见双飞鸿。
踪步忽逢溪上叟，忘言疑是渭滨翁。

[五言绝句]
死生归有命，荣悴出无心。
苔井闲磨剑，松窗自斲琴。

[五言律诗]
江南风土暖，九月见梅花。
远客思边草，孤根暗碛沙。
何曾逢寄驿，空自听吹笳。
今日樽前胜，其如秋鬓华。

[七言绝句]
已列危峨浮倒影，故淙寒碧护孤洲。
峰回路断迷征客，雪溅雷奔阻下鸥。

[五言绝句]
天门还治肺，地骨也医肝。
心热黄芩妙，人参性不寒。

[七言绝句]
故国名园久别离，今朝楚树发南枝。
晴天归路好相逐，正是峰前廻雁时。

[七言律诗]
一种孤芳别样奇，化工镕蜡雪霜时。
正怜粉蝶归何处，却怪黄蜂集满枝。
衣效道粧香惹袖，面侔佛相脸无脂。
清名也受梅花号，底事林逋不赠诗。

[七言律诗]
雪后晴催江上船，一杯政尔话蝉连。
人生契阔可堪数，后会渺茫还属天。
荐墨向来非草草，除书此去定翩翩。
西湖处士当年句，借问沙鸥若个边。

[五言绝句]
长见幽苹食，谁分野草眠。
随行能缓步，相对可忘年。

[七言律诗]
思君仍岁此相逢，后夜梦魂无复东。
白纻泪痕何处恨，故园花信几番风。
归来可喜似新燕，惜别预愁如去鸿。
老矣奈何春半老，悠悠万事付杯中。

[七言绝句]
曾倚新晴望海天，天容海色湛相鲜。
奁中遥点群鸦影，万舶千艘忽过前。

[七言绝句]
桃芳李艳年年发，羌管蛮弦处处多。
海上应无三岛路，人间惟有一声歌。

[七言绝句]
云阙朝回尘骑合，杏花春尽曲江闲。
怜君虽在城中住，不隔人家便是山。

[五言律诗]
椅梧未成琴，修干埋积雪。
嶰竹断成律，其窍春自发。
所遇时使然，谁与指摽月。
仙翁急抽关，乞我云母屑。

[七言绝句]
院宇秋明日日长，社前一雁到辽阳。
陇头针线年年事，不喜寒碪捣断肠。

[七言绝句]
梦想平生在一丘，暮年方此得优游。
江湖相忘真鱼乐，怪汝长谣特地愁。

[七言绝句]
雨寒莫待菊花催，须怕晴空暖并开。
开却一枝开却尽，且随幽蝶更徘徊。

[七言绝句]
病躯何处识君恩，卧地无令四体勤。
客诵舍人诗句好，几将笔砚一时焚。

[七言律诗]
书来寄我赋归辞，谅子知其不可为。
𧥄𧥄牛羊刍牧隘，嗸嗸鸿鴈稻粱衰。
有饥有溺己饥溺，后觉后知谁觉知。
细玩海州三奏藁，前贤风味俨重窥。

[七言律诗]
乾坤何处不披图，觅胜谁从此地过。
三相神功垂舜治，千秋庙貌壮勾湖。
衢通瑞象无尘境，山隔眠牛有坦途。
伏腊岁时同到此，祠前瞻拜一諠呼。

[七言绝句]
满城罗绮拖春色，几处笙歌揭画楼。
江上有家归未得，眼前花是眼前愁。

[七言律诗]
青锁晓开残雨上，烟鬟春解笑声中。
丛林今日犹雌伏，膺简当年是法雄。
露盌忆尝安乐味，锦笼曾著瑞香□。
何时玉钵青林下，与子婆娑小立同。

[五言绝句]
飞到一枝上，须啼三五声。
烟中犹仿佛，月下最分明。

[七言绝句]
甲乙森然尽宝书，校雠曾授鲁中儒。
万几多暇时来此，玉轴牙签自卷舒。

[七言律诗]
腊到方留此日寒，雨多未觉过云残。
共惊台柳怱怱去，独抱园花细细看。
洗面不劳千点雪，薰衣剩破一分檀。
诗人穷苦谁料理，只倚东风酒量宽。

[五言律诗]
树凉清岛寺，虚阁敞禅扉。
四面闲云入，中流独鸟归。
湖平幽径近，船泊夜灯微。
一宿秋风里，烟波隔捣衣。

[五言绝句]
发生宁有种，滋蔓妨人路。
不得十月霜，扫除难尽去。

[五言律诗]
行坐不相遗，辕门载笔时。
雅知难更遇，旧分合长思。
梦即重寻熟，书常转达迟。
山斋终拟到，何日遂心期。

[五言律诗]
容易成离索，临分重忍言。
夜船杨柳岸，晓枕荻花村。
山雨断云脚，溪风生浪痕。
悬知自公退，怀抱欠同论。

[五言律诗]
悟了无生妙，归空若故乡。
竹房三尺像，石榻一炉香。
坏衲犹悬树，新松忽过墙。
僧中留不得，几日为凄凉。

[七言绝句]
平常闲坐与闲行，岭上无心云片生。
照镜俱亡人不立，依前日午打三更。

[七言绝句]
风卷高花舞成雪，雨湿芳草绿侵云。
层轩独立时惆怅，淮北春光过五分。

[七言律诗]
凤衔丹诏纪初元，余恨难忘杞国天。
贤路会当三接昼，宅家可卜中兴年。
出车未可忘多难，覃耜尤须祝大田。
千古逃吴称至德，有周笃庆更绵延。

[五言律诗]
王子遗我诗，五言若长城。
谁谓永嘉末，复闻正始声。
咄嗟千人废，雍容一坐倾。
端能励节义，何必五鼎烹。

[五言律诗]
井美泉先竭，犀残角有通。
斯人难再得，陈迹已成空。
麈尾梦应寄，楞伽写未终。
平生说禅口，不见怒号风。

[七言律诗]
韦曲樊川雨半晴，竹庄花院徧题名。
画成烟景垂杨色，滴破春愁压酒声。
满野红尘谁得路，连天紫阁独关情。
渼陂水色澄于镜，何必沧浪始濯缨。

[七言律诗]
温温中旨肃传宣，鲁语书陈诵说专。
圣意聿宗伊洛训，愚臣谨绎考亭编。
寸心普物根源地，百拜承颜咫尺天。
尧舜吾君持所学，敢陈他道对王前。

[七言律诗]
向来风韵照清秋，气压元龙百尺楼。
倒载时时忆池上，朝回日日醉江头。
甘泉正念论思旧，辅郡仍推誉望休。
勃窣媻姗老归客，赖公与酒得浇愁。

[五言律诗]
多病空余老，劳生为苦思。
偶然新得句，长是不眠时。
鼠搅歉无肉，佣逃怨食糜。
此怀谁可诉，只恐则山知。

[五言律诗]
白日寒无色，黄流涨未平。
云低催夕暝，江浊污秋清。
尚觉物多累，敢期诗有声。
穷愁今至骨，书或似虞卿。

[七言律诗]
莫畏流光催白头，且欣圆魄半清秋。
当时初作今宵会，每岁还同故事修。
飞盖漫游亏燕喜，胡床独坐减风流。
何如锦席笙歌拥，醉看银盘射玉楼。

[七言绝句]
仙府分根饱月光，百车金粟撒瑶房。
夜来东壁西风劲，三万牙签字字香。

[七言律诗]
双燕冲帘报禁烟，唤惊昼梦耸诗肩。
晚寒政与花为地，晓雨能令水作天。
桃李海棠聊病眼，清明寒食又来年。
老来不办雕新句，报答风光且一篇。

[七言绝句]
燕入虚簷教子飞，风帘不卷和新诗。
绿阴满迳蜻蜓小，正是梅黄欲雨时。

[七言绝句]
西风岑寂子云居，未放秋阳晒腹书。
却笑问字谁载酒，雨烟仍是老樵渔。

[七言律诗]
东观刘郎一古儒，等闲简帖类经书。
论交不弃如云客，并马常容似雪馿。
蝴蝶梦魂知有据，凤凰诏命想无虚。
翻愁旦暮西垣去，难伴王维宿直庐。

[五言律诗]
捧檄及偏亲，斑衣聊效颦。
旨甘贫有味，温凊静无尘。
北户足萱草，南风宜棘薪。
版舆多喜色，庶不愧安仁。

[七言律诗]
风度幽闲识宇高，暂分明寄握牛刀。
贾生学赡思仪汉，李白才多合继骚。
步武即看峨豸角，对扬几见掷麟毫。
琴斋颂罢吟魂远，时梦钧天醉碧桃。

[七言律诗]
江天漠漠江云湿，江波浩浩江鸥急。
二十年间几经历，欲论旧事俱陈迹。
舟人渔子笑且语，不知客子行路苦。
今夜解帆落星渚，典衣市酒宽久旅。

[七言律诗]
吉州司户官虽小，曾屈诗人杜审言。
今日宣城读书客，还趋手板傍辕门。
江山依旧岁时改，桃李欲开烟雨昏。
公退但呼红袖饮，剩传歌曲教新翻。

[七言绝句]
竹因易叶听风吹，入屋穿窗纵所之。
我亦闭斋愆扫溉，渠因投隙遂纷披。

[七言律诗]
虹堤崛起开危轩，四彻空旷围山川。
刺天万里烟树外，破浪一去风中船。
青黄乱眼裂春锦，鸣声聒耳惊秋蝉。
亭前深处不百尺，神物窟此犹安然。

[七言律诗]
妖艳分明搆祸胎，黄金瓌丽更危台。
笙歌夜倚东风醉，粉黛春从南国来。
原草翠迷行辇迹，野花红发舞衣灰。
豪华肯信今为沼，烟水翻令后世哀。

[七言绝句]
青山门外白云飞，杨柳溪边引客归。
莫怪坐来频劝酒，自从别后见君稀。

[五言律诗]
不觉悠悠过，东风换故年。
青春消霰雪，白日满山川。
草绿飘梅地，江平去雁天。
故园桃李动，东望每依然。

[七言绝句]
叹羡巨江月影沈，金之主起见铅心。
须当努力求仙诀，莫使蹉跎岁月深。

[七言律诗]
摘来正带凌晨露，寄去须凭下水船。
映我绯衫浑不见，对公银印最相鲜。
香连翠叶真堪画，红透青笼实可怜。
闻道万州方欲种，愁君得吃是何年。

[五言律诗]
十里寻幽寺，江山几路分。
逢人问息耗，指路上高云。
极浦明残雨，寒流叠细纹。
野鸦无意绪，嘹唳傍溪𣸣。

[七言绝句]
晚日寒天过秭归，江山点点上愁眉。
况经宋玉悲秋处，不独秋悲冬亦悲。

[五言律诗]
幽态竟谁赏，岁华空与期。
岛回香尽处，泉照艳浓时。
蜀彩淡摇曳，吴妆低怨思。
王孙又谁恨，惆怅下山迟。

[七言律诗]
岂劳孤棹送行舟，轻过天涯势未休。
断岸晓看残月挂，远湾寒背夕阳收。
川平直可追飞箭，风健还能溯急流。
幸遇济川恩不浅，北溟东海更何愁。

[七言律诗]
未嫌衰病出无驴，尚喜冬来食有鱼。
往事高低半枕梦，故人南北数行书。
茅茨独倚风霜下，粳稻微收雁鹜余。
欲识渊明只公是，尔来吾亦爱吾庐。

[五言律诗]
触石便溟蒙，经旬失远空。
深疑竹箭浪，兼起蓼花风。
浄长苔痕绿，寒催木叶红。
苍苍不可问，惆怅汉陵东。

[七言律诗]
三溪溪水别原委，长日波光荡无已。
曲折有如九回肠，合汇门前清彻底。
只看秀色照眼明，溪上闲游不倦情。
何年得作逋荣客，好结芳邻一濯缨。

[七言律诗]
三度曾经游此地，从缘权顺世闲情。
登山虽有谢安志，遁迹惭无慧远名。
翠叠寒枝松未老，影深幽径竹新成。
莫言去住关怀抱，云本无心水自清。

[五言律诗]
佳处逢佳节，宁辞望眼劳。
有楼皆眺远，无日不登高。
野栗炊新秫，寒萸泛浊醪。
黄花何太晚，篱落上萧骚。

[七言律诗]
沁水名园好物华，露盘分送子云家。
新粧欲应何人面，彩笔知书几叶花。
曾和郢中歌白雪，亦陪天上饮流霞。
春风已得同心赏，更拟携诗载酒夸。

[五言律诗]
蒲团与檀版，拈著足家风。
性觉随资近，人难尽己同。
奇非居正外，易正在难中。
意近语须远，形离神暗通。

[七言律诗]
世事如今不可知，相逢茶罢且吟诗。
无风古鼎香烟直，未午空庭树影迟。
袖手好看棋胜败，论心休问酒醇醨。
谋居恰与松江近，斫脍羹莼渐及时。

[七言绝句]
粉面娇环红绣裙，主翁独遣劝佳宾。
它时金谷重相遇，还许尊前问故人。

[五言律诗]
始讶生儿异，那知有母贤。
客无三至感，家独一经传。
恨锁鱼机帐，悲纒马鬛阡。
他年陈五鼎，清昼下云𫐌。

[七言律诗]
竹岩杉溪道路长，道边古驿开苍茫。
分流溪水薄枉渚，挨石人家环上方。
王程星火惧将恐，霜冬草树芸其黄。
去来今昔几男子，姓字喧传两女郎。

[七言律诗]
湘浦怀沙已不疑，京城赐第岂前期。
鼓声到晚知坊远，山色来多与静宜。
簪屦尚应怜故物，稻粱空自媿华池。
新诗问我偏饶思，还念鹪鹩得一枝。

[五言律诗]
秋冬仍苦雨，旬浃喜霜晴。
木末楼台见，江头橘柚明。
登临方适意，离别已增情。
后夜相思地，寒梅影正横。

[七言绝句]
天上瑶池为别馆，海闲金阙是离宫。
徐行按尽烟波国，高步却来云汉中。

[七言绝句]
团团璧月印寒潭，时有清风扫碧岚。
照见山人方隠几，洒然无物自沈酣。

[五言律诗]
天地有佳处，岷峩横翠微。
茅庐介山趾，岚色入书帏。
共社公应可，论心我亦稀。
他年能似约，江汉会思归。

[七言绝句]
点检园禽谁口多，错嫌百舌逞喽啰。
春归怪见难留驻，撺掇元来却是他。

[五言律诗]
岳树五千仞，莲花千万枝。
宛然明月夜，非是少年时。
已自欢悰少，那堪官绪羁。
人言急行乐，何以且迟迟。

[五言律诗]
小亭存古意，雅称道家风。
池水鸭头绿，山茶鹤顶红。
内丹还九转，法鼓叩三通。
若问希夷事，簷铃语未终。

[七言律诗]
十月十六谁宗旨，无声三昧重拈起。
十方三世侧耳听，刹刹尘尘俱解义。
双林树开荣枯枝，宝塔佛分生灭理。
一丝不挂露堂堂，要识云庵今日是。

[七言绝句]
骎骎惊子笔生风，开卷犹须一尺穷。
年长那知虫鼠等，眼明已见角犀丰。

[七言绝句]
江城吏散卷春阴，山寺鸣钟隔雨深。
招取遗民赴僧社，竹堂分坐静看心。

[七言律诗]
扬子江头南北路，木兰船上往来人。
年华衮衮东流水，世事劳劳薄宦身。
回首天涯成远别，忘怀物外自相亲。
津亭共起忧时叹，重记津亭泪满巾。

[七言绝句]
晴日喧阗半瘿民，石滩争拾宝玑匀。
夔州踏碛遨头宴，防渚穿珠市尾人。

[五言律诗]
大音无成亏，寂然无瑕谪。
莫嗟无往还，正自主忘客。
谈玄口挂壁，对镜心似石。
相向两无言，秋山倚空碧。

[七言律诗]
去年五月扣松关，方与先生一解颜。
今我杖藜寻旧隠，闻君琴剑蜕空山。
交朋满眼今无几，羁旅伤心为一潸。
自叹洞前东去水，不若逝者若为还。

[五言律诗]
一门同秘省，万里作长城。
问绢莲花府，扬旗细柳营。
词锋偏却敌，草奏直论兵。
何幸新诗赠，真输小谢名。

[五言律诗]
早诵相如赋，知渠旧姓卢。
花香冰里见，风味药中须。
细雨同梅熟，清声混乐呼。
山禽嗔老子，拍竹护金珠。

[七言绝句]
翠茎绿荫散高冈，老气峥嵘耐雪霜。
不独清虚符有德，紫绷才脱便馨香。

[五言律诗]
橹声戛鹅鹳，风紧已为霜。
少假愁人寐，焉知旅夜长。
天寒星烨煜，江阔树微茫。
底用胥涛急，吴亡越不亡。

[七言绝句]
岳前大队赴淮西，从此中原息鼓鼙。
石阙莫教苔藓上，分明认取晋公题。

[七言绝句]
稍穿疏树残光碎，徐碾晴空素艳流。
交过子时是明日，搀先半夜赏中秋。

[七言绝句]
好春初满杏园花，十里曾携载酒车。
今日黄云衰草地，不堪更送贾长沙。

[五言律诗]
题轩名静胜，静胜理何深。
自得归根趣，宁存较物心。
杂花随节候，叠嶂互晴阴。
终日对图画，应无尘虑侵。

[五言律诗]
我用于主人，良田无虚种。
主人不我以，我适为无用。
不知主人饥，岁卒安自奉。
由来我求人，孰与求我重。

[五言律诗]
故池春又至，一到一伤情。
雁鹜群犹下，蛙螟衣已生。
竹丛身后长，台势雨来倾。
六尺孤安在，人间未有名。

[五言律诗]
贵不改旧习，老犹遵幼仪。
安贫偕隠者，急义胜男儿。
余润河九里，宁馨桂一枝。
秋毫有遗恨，石窌剖封迟。

[五言律诗]
平津东阁在，别是竹林期。
万叶秋声里，千家落照时。
门随深巷静，窗过远钟迟。
客舍苔生处，依依又赋诗。

[七言律诗]
醉醒曳杖访松关，正在黄昏杳霭间。
既去复来秋后暑，似无还有雨中山。
涧边几叶晚花落，天际一钩明月弯。
自觉余烟埋屐齿，行行印破藓痕班。

[七言律诗]
翰林赫奕今如此，莫道人惟旧雨来。
庞老终身远州府，刘郎何面向春台。
园宜杏子非时结，溪阔梅花过日开。
两地声闻无百里，相望一覆手中杯。

[七言律诗]
忆归休上越王台，归思临高不易裁。
为客正当无鴈处，故园谁道有书来。
城头早角吹霜尽，郭里残潮荡月回。
心似百花开未得，年年争发被春催。

[五言律诗]
居易青衫旧，安仁素发新。
愁思中酒圣，贫忍论钱神。
白也诗谁敌，潮乎笔更亲。
生辰宿南斗，同是数奇人。

[七言绝句]
食少支撑惟恃粥，力衰举动辄须人。
谁知造物犹遗漏，拥鼻高吟又一春。

[七言律诗]
郭外郊西柳色芽，东流注目浩无涯。
江明白白红红树，春在三三两两家。
几度来临逢社燕，一樽相对到昏鸦。
此邦物色吟成画，高谢山中景致嘉。

[七言绝句]
脱得边城戍役身，却来偷赏上园春。
御街前畔低声语，不觉冲他貌事人。

[七言绝句]
离宫脂粉尚秾香，人去僧来岁月长。
钟磬咒成功德水，根尘洗尽水清凉。

[五言律诗]
礼乐昭王业，寰区致太平。
革车停北狩，云稼屡西成。
国有详延诏，乡闻讲诵声。
日华融五色，遐迩仰文明。

[七言律诗]
夜郎逐客遇生还，秘阁老翁来扣关。
坐听犀挥妙言语，惭非櫑具伟衣冠。
高名业已照六合，贱子穷当隐半山。
陆纳家风元冷澹，口将茶果荐杯盘。

[五言律诗]
零陵古佳郡，山水楚南奇。
太守逢康乐，佳宾得杲之。
翩翩渐高陆，逐逐就新羁。
别子东归去，长沙风雨时。

[七言绝句]
满园桃李手亲栽，开遍东风藉绿苔。
惟有木兰情意重，留花犹待主人来。

[七言律诗]
昔宴宾僚避暑林，传杯故事到如今。
屈茎聊当黄金杓，刺叶先抽碧玉簪。
闻得鼻端香馥馥，流从舌底味森森。
坡仙爱酿柑为酒，却道清莲带苦心。

[七言律诗]
羊裘篛笠惯烟沙，强走尘埃合自嗟。
幸有蠹鱼供老丑，何劳汗马战纷华。
情亲过我谈无底，语妙多君点不加。
晴日西湖重载酒，梅梢应及未飘花。

[七言律诗]
岁月侵寻见二毛，剑花冷落䴙鹈膏。
睡余吸海龙身瘦，渴里奔云马骨高。
百忌不容亲酒具，千愁那解减诗豪。
起来大作屠门嚼，自笑我非儿女曹。

[七言律诗]
坛庙千年草不生，幽真曾此荫余清。
月枝地上流云影，风叶天边过雨声。
材大贤于人有用，节高仙与世无情。
秦山陂下今迷处，苦里宫中漫得名。

[七言律诗]
圣主南巡驻六飞，邦人咫尺见天威。
间关高帝尚鞍马，谨厚汉光犹绛衣。
北斗城池增王气，东瓯山水发清辉。
伫看天仗还京阙，无复旄头彗紫微。

[七言绝句]
杜诗韩集愁来读，似倩麻姑痒处抓。
天外凤凰谁得髓，无人解合续弦胶。

[七言绝句]
行行遍历尽沙场，只是偏教此意伤。
从来征战皆空地，徒使骄矜掩异方。

[七言绝句]
纷纷举手争毫末，砥柱当河独不流。
一夕便随波浪没，天涯黄叶更悲秋。

[七言律诗]
大义缺绝久未图，小人轻险何不至。
世上固自有百为，兵间乃独求一试。
赵括敢将亦已危，李平请守那复议。
吁嗟忍易万人生，冀幸将徼一身利。

[七言律诗]
楚尾秦头俗久移，丰穰仍值太平时。
渚花尽日临书幌，潭菊如今在酒巵。
十里麝香行驿近，三竿红日坐厅迟。
爱君古锦囊中句，不负文忠国士知。

[七言绝句]
汉业中兴彼一时，先生名与日星垂。
南阳遗庙今荒草，何似桐江百世祠。

[七言绝句]
林邑山连瘴海秋，牂牁水向郡前流。
劳君远问龙城地，正北三千到锦州。

[七言律诗]
莫恨当年入用迟，通材何处不逢知。
桑田变后新舟檝，华表归来旧路岐。
公干寂寥甘坐废，子牟欢抃促行期。
移都已改侯王第，惆怅沙堤别筑基。

[五言律诗]
不忘西来意，开窗西复西。
柳悬鱼怒颊，蒲缚蟹团脐。
县近更传信，寺围钟到齐。
山翁出山处，放杖得新题。

[七言绝句]
雨骤风驰善用兵，公孙击地叹如神。
如何壁垒疏防夜，已悟彭亡竟殒身。

[七言绝句]
当初不肯住长安，现相须归泗水间。
今日又还思展化，东来海上镇狼山。

[七言律诗]
白狐向月号山风，秋寒扫云留碧空。
玉烟青湿白如幢，银湾晓转流天东。
溪汀眠鹭梦征鸿，轻涟不语细游溶。
层岫回岑复叠龙，苦篁对客吟歌筒。

[七言绝句]
紫极殿前朝伏奏，龙华会里日相望。
别离岁岁如流水，谁辨他乡与故乡。

[五言律诗]
自重来岭峤，岂暇访湖山。
缇骑行边了，戎旗护戍闲。
相看群玉外，一笑六郎间。
回首西风静，何愁老汉关。

[七言绝句]
萤在荒芜月在天，萤飞岂到月轮边。
重光万里应相照，目断云霄信不传。

[七言绝句]
小域新衔贺圣朝，亦知蹇分巧难抛。
麤才自合无岐路，不破工夫漫解嘲。

[七言绝句]
十年不摘洞庭霜，喜见新苞照眼黄。
但对典刑休嗜味，虎贲犹得作中郎。

[五言绝句]
留滞江南久，今来万里归。
春风稍和暖，作意入云飞。

[七言绝句]
上巳观花花意秾，今年正与昔年同。
当时同赏知何处，把酒犹能对远风。

[七言绝句]
柴门三叩畧从容，感激聊酬大耳公。
常日驱牛趁春雨，人前元不似英雄。

[七言律诗]
双台屹屹几春秋，千古高风一钓钩。
越岭有云山北障，桐江无浪水东流。
雪深黄叶埋寒虎，烟暖青莎卧白鸥。
汉业已随宫树老，月明长到客星楼。

[五言绝句]
南京一登眺，朔雁正来宾。
好去长淮北，殷勤访故人。

[七言绝句]
松菊犹存岁晚期，五株柳树复奚为。
风流不在春风日，要看秋风摇落时。

[七言绝句]
仁民爱物本亲亲，有子当年见亦真。
第一注中明体用，洗空千载说经人。

[七言绝句]
北岭山矾取意开，轻风正用此时来。
平生习气难料理，爱著幽香未拟回。

[七言绝句]
衢信中央两尽头，蚕麰今岁十分收。
穗初黄后枝无绿，不但麦秋桑亦秋。

[七言绝句]
细韵飕飕入骨凉，影兼巢鹤过高墙。
盘根一种依平地，自是梧桐不久长。

[七言绝句]
江头洲渚晚阳斜，宿鴈已复取圆沙。
老子尚堪巾屦在，凭君著意问梅花。

[七言绝句]
六载抽毫侍禁闱，可堪多病决然归。
五陵年少如相问，阿对泉头一布衣。

[七言绝句]
达者渊明自挽歌，新坟数尺奈愁何。
鸡林贾客无从问，收拾篇章有几多。

[七言绝句]
不到罗浮瞥六年，后期几误铁桥仙。
远云不隔山真面，西麓原同第七天。

[五言律诗]
夹径梧十寻，隠映柴舍深。
日期凤鸟至，柯叶交繁阴。
昏鸦接翅归，不闻凤鸟音。
秋风黄叶落，感叹伤我心。

[七言绝句]
能为明哲保身谋，富贵功名总罢休。
早向急流中勇退，归来闲伴赤松游。

[七言绝句]
瑟瑟风声去复还，薄烟轻日小窗闲。
铜壶更浸新薝卜，香扑书帘笔格间。

[七言绝句]
闭目藏真神思凝，杳冥中里见吾宗。
无边畔，迥朦胧，玄景观来觉尽空。

[七言绝句]
平时花酒费诗催，块坐愁城谁为开。
六辈妖姬十从事，先生亲遣斩关来。

[七言绝句]
几岁田园得隐沦，忍将秋泪湿红尘。
一麾不得庐山去，何用他州寄此身。

[七言律诗]
朝离文君故宅边，莫寻谢守旧行田。
黄羊先示神仙迹，白石俄开洞府天。
两派崇峥鸣玉涧，一声欵乃钓鱼船。
王孙占得湖山胜，明月清风不计钱。

[七言绝句]
白云到处有光辉，江北江南一杖携。
妙喜风烟曾断取，羊仙今日合全提。

[七言绝句]
千里论交情累累，尊酒话别临溪水。
江南为有一枝春，愿寄故人好相慰。

[五言律诗]
至公无暇日，高阁闭秋天。
肘印拘王事，篱花思长年。
绩成心不有，虑澹物犹牵。
窃效泉鱼跃，因闻郢曲妍。

[五言律诗]
遥遥去舸新，浸郭苇兼苹。
树列巢滩鹤，乡多钓浦人。
虹分阳羡雨，浪隔广陵春。
知竟三年秩，琴书外是贫。

[五言律诗]
南山稍疏阔，病眼不能明。
月挟清霜下，风随细浪行。
未蒙青鸟信，虚负白鸥盟。
不见台城路，年年春草生。

[七言绝句]
属词更听三年后，为善须无一念乖。
孔里高高若崧岱，论思积习见岩崖。

[五言律诗]
蔚蔚郎闱望，皇皇使节辉。
竞时俱勇往，怀宝独言归。
皂盖人方惜，黄粱梦已非。
萧山遗老在，谁使涕交挥。

[七言律诗]
雨余虚馆竹阴清，独坐书窗轸旅情。
芳草衡门无马迹，古槐深巷有蝉声。
夕阳云尽嵩峰出，远岸烟消洛水平。
今夜南原赏佳景，月高风定苦吟生。

[七言绝句]
斑竹枝，斑竹枝，泪痕点点寄相思。
楚客欲听瑶瑟怨，潇湘深夜月明时。

[五言律诗]
圣运一千载，君临四十春。
宝图先与子，妙断独如神。
瑞表虚南极，哀声动北辰。
天钟尧舜性，庙号讫称仁。

[五言律诗]
句法亡来久，诗坛忽有人。
看君哦字苦，胜我食芝新。
国史空遗恨，竿门未识真。
尚须樽酒细，非效捧心颦。

[七言绝句]
夏社商舟未说渠，女萝先要施云衢。
若教终始如弦直，肯向秦邦作大夫。

[七言绝句]
马驹踏杀天下人，炙地熏天气转腥。
百岁翁翁开口笑，江西从此足人行。

[七言律诗]
长才自昔恨平时，三入修门两鬓丝。
瓮下可能长夜饮，花间却学晚唐词。
潸然北顾关河水，简在西清日月迟。
乘鴈双凫沧海上，与君从此恐差池。

[五言绝句]
南国有乔木，老非梁栋材。
清阴可以覆，亦足报栽培。

[七言律诗]
词客携文访病夫，因吟送别忆湘湖。
寒消浦溆催鸿鴈，暖入溪山养鹧鸪。
僧向月中寻岳麓，云从城上去苍梧。
君归为问峰前寺，旧住僧房锁在无。

[七言绝句]
毵毵绿髪垂轻露，猎猎丹华动细风。
恰似青童君欲会，俨然相向立庭中。

[五言律诗]
千山初过雨，万籁不鸣风。
宝鉴沉寒水，冰轮上太空。
竹梢低蘸碧，枫叶冷浮红。
终欲金沙去，经营一畆宫。

[五言律诗]
却到歌吟地，闲门草色中。
百年流水尽，万事落花空。
𰬸帐扃秋月，诗楼鏁夜虫。
少微何处堕，留恨白杨风。

[七言绝句]
大根大器大丈夫，不越一念了大事。
三世诸佛立下风，此人堪作如来使。

[七言绝句]
金行肃物欲功成，一夜江枫点翠屏。
不是天公爱红叶，要驱小隠入丹青。

[七言律诗]
药裹关心百不知，可怜笔砚锁蛛丝。
倒壶犹有莫春酒，开卷遂无初夏诗。
户外逢人惊隔濶，灯前顾影叹支离。
痴顽未伏常愁卧，鼓缶长谣乐圣时。

[五言律诗]
人以棋销日，我观棋辄寐。
未必尽死生，何兹较愚智。
只将多胜少，复取先为利。
不若酒之贤，悠然共醒醉。

[七言律诗]
萦回作舞下烟霄，满地光铓混凸凹。
虚幌夜寒疑月彩，疏林晓粲误梅梢。
远怀戴隐终须访，髙拥袁门未易敲。
好是碧天云散后，银蟾皎洁两相交。

[七言绝句]
等推三界纳秋毫，错被人呼世外高。
已办绿蓑青蒻笠，溟蒙烟雨掐蒌蒿。

[七言绝句]
只怕花开眼界幽，香中一点绊人愁。
问渠偏向孤山好，时复飘香入帝州。

[七言律诗]
常思剑浦越清尘，荳蔻花红十二春。
昆玉已成廊庙器，涧松犹是薜萝身。
虽同橘柚依南土，终媿魁罡近北辰。
好向昌时荐遗逸，莫教千古吊灵均。

[七言绝句]
万物不移三百篇，得鱼固自久忘筌。
绪余一醒冬烘眼，快著长安得隽鞭。

[五言律诗]
悠悠知作吏，泯泯送年华。
勉强对残客，慇懃惜落花。
敦行惭不圣，潮汐恨空赊。
却怕梁园去，家人问海涯。

[七言律诗]
相公樽俎纳豪英，使者封章荐姓名。
落日送愁离幕府，翔云随眼入边城。
万蹄宛马休南牧，一啸燕姬慰北征。
敌颈愤来还请系，雒阳前后有书生。

[七言律诗]
一年年觉此身衰，一日日知前事非。
咏月嘲风先要减，登山临水亦宜稀。
子平嫁娶贫中毕，元亮田园醉里归。
为报阿连寒食下，与吾酿酒扫柴扉。

[七言绝句]
未得黄冠换白襕，不妨持钵乞坛间。
要还少室山人愿，须破多金长者悭。

[七言绝句]
年长山僧五十秋，每携诗卷过吾楼。
老衰英妙心相似，灵隠亭前水不流。

[七言律诗]
淳祐清忠推杜李，岿然名德頼公存。
岁时阔会英耆社，风月稀游独乐园。
一榻自观心主静，诸贤欲扣我忘言。
仆归借屋西湖畔，半载才能两造门。

[七言绝句]
桂树青青百里疆，鹧鸪啼彻午阴凉。
延平津上峰如削，剑去江空水自长。

[七言绝句]
髀肉消磨马上鞍，尘沙满眼路漫漫。
不须更障西风扇，为酌崖泉一洗看。

[五言律诗]
梅熟麦秀时，浓阴多转晴。
础润雷掣电，沟壑须臾平。
清风四起处，鬰蒸或不轻。
今兹冷气深，经旬压簷声。

[七言律诗]
带郭荒山百匝牢，跻攀几见病猿猱。
官粮可数才鸡肋，吏事悬知倍马曹。
芸阁有书行且召，萱堂须养未容高。
庆湖老子何堪别，隠几僧坊更寂寥。

[五言律诗]
万古商于地，凭君泣路岐。
固难寻绮季，可得信张仪。
雨气燕先觉，叶阴蝉遽知。
望乡尤忌晚，山晚更参差。

[五言律诗]
锦绣谷中人，相思入梦频。
寄言无别事，琢句似终身。
书卷须求旨，须根易得银。
斯言如不惑，千里亦相亲。

[七言绝句]
飘飘一雁落寒空，步步追空觅雁踪。
蹋破草鞵跟已断，巍然独坐大雄峰。

[七言绝句]
闲花野草总争新，眉皱丝干独不匀。
乞取东风残气力，莫教虚度一年春。

[七言绝句]
门无车辙紫苔侵，鸡犬萧条陋巷深。
寄语弹琴潘道士，雨中寻得越江吟。

[七言律诗]
西浦鸣榔下钓矶，歌声欵乃送斜晖。
扣舷互答惊鸥梦，拍手欢呼看鹭飞。
山接素琴仙子过，洲连青草使君归。
海天空阔家长在，一任芦花雪点衣。

[七言绝句]
楚翠亭边花正开，道乡台下石崔嵬。
主人今有此客否，客亦思君日百回。

[五言律诗]
白雪农家瑞，亦使天下寒。
陋巷无饥民，此瑞古所难。
上方播春仁，发粟赒饥飡。
一饱生欢心，万户各获安。

[七言律诗]
关关啼鸟树交阴，雨过西城野色侵。
避暑谁能陪剧饮，清歌自可涤烦襟。
稻花欲秀蝉初嘒，菱蔓初长水正深。
知有江湖杳然意，扁舟应许共追寻。

[七言绝句]
不解何郎五字诗，年年长是探梅迟。
未甘辜负春消息，强拟来看竹外枝。

[五言律诗]
野性昂如鹤，期君寿合坚。
虽然传去世，必定得为仙。
华表千年后，崖铭几字全。
诗名长不泯，集是石龟编。

[七言绝句]
曾持使节驻毗陵，长与州人有旧情。
为向驿桥风月道，舍人髭鬓白千茎。

[七言律诗]
父老扶携看使华，那知勋业在咨嗟。
人生安得颜长少，岁暮今惊日欲斜。
谩有清诗敏风雨，空余醉墨走龙蛇。
应怜妙语如芝菌，不吐青林吐卧槎。

[五言律诗]
万物各有性，逍摇即自安。
均鸠得巢易，躁蟹寄身难。
莫羡髙头树，须防静处丸。
如今洛阳第，谁到子孙看。

[七言律诗]
浆家馈食槿为藩，酒市停骖竹庑门。
红树亭亭栖晚照，黄茅杳杳被高原。
饮溪有迹於菟过，掠草如飞朴渥翻。
车轨如沟平地少，饱帆天镜忆江村。

[七言绝句]
睦州担板几人扶，丧者多应在半途。
言下要教通彻去，迥然心眼顾醒苏。

[七言绝句]
磐陀石上共安居，水远山高一事无。
唯有多情峰顶月，夜深移影到阶除。

[七言律诗]
扶病还朝一秃翁，重来宁免笑何公。
梦魂长是寻云北，归路何时向浙东。
深愿耸身随画鹢，空劳举目送飞鸿。
主人竹所终须到，最忆东轩一枕风。

[五言绝句]
念远心如烧，不觉中夜起。
桃花带露泛，立在月明里。

[五言律诗]
古刹枕潇湘，闲吟步墅廊。
藓封岩石老，松落井泉香。
采蜜蜂归晚，赴斋雀亦忙。
主僧同里社，十岁已离乡。

[七言律诗]
匆匆别后又秋凉，佳句遥知塞锦囊。
闻道拾遗流落久，归寻小隠钓游乡。
旧时邻曲浑如梦，此日江东欲断肠。
拟待梅花携斗酒，访君船泊小溪傍。

[七言绝句]
平湖潋滟带垂杨，绿暗长堤五月凉。
彩女移舟莲浦去，棹歌声里水风香。

[七言律诗]
璞玉浑金表里同，心知言动有阴功。
一门人杰成龙种，三世科名各继宫。
华盖共瞻天座北，勾陈长扈帝垣中。
野人只待秋风起，去向西湖作钓翁。

[七言绝句]
月质风裳不受尘，独从天上巧呈新。
情知压倒横斜语，青震专回万木春。

[七言绝句]
孙梅过尽官梅在，下番杨梅独擅场。
唤作荔枝元不是，是渠犹著小红裳。

[七言绝句]
窗窗户户院相当，总有珠帘玳瑁床。
虽道君王不来宿，帐中长是炷牙香。

[七言绝句]
禁漏声稀蟾魂冷，纱厨筠簟波光净。
独坐愁吟暗断魂，满窗风动芭蕉影。

[七言绝句]
照江丹叶一林霜，折得黄花更断肠。
商略此时须痛饮，细腰宫畔过重阳。

[七言绝句]
归舟曾被此滩留，说著招贤梦亦愁。
五月雪飞人不信，一来滩下看涛头。

[七言绝句]
上真应御白云闲，肃立香霏玉殿寒。
五百年中今应运，愿还中土汉衣冠。

[五言律诗]
为问微园绮，何如唤孔宾。
好山时步屧，幽涧或垂纶。
尘远知仙近，人疎觉道亲。
晚来微雨过，翠色媚松筠。

[七言绝句]
万叠流波一箭风，几多人在荡摇中。
顷刻过来无别水，依前平地合船蓬。

[七言律诗]
多谢高人问起居，惠然相过共秋蔬。
栖栖众且疑夫子，碌碌谁知效阿奴。
老去睡乡还积欠，君来诗社责新逋。
便便一觉南窗午，短簟方床意不疏。

[七言律诗]
皇天祐德必生贤，尊主功高五帝前。
岳骨昴精来间气，彭龄聃寿与遐年。
远无忧患身先退，近有湖山乐更全。
祇恐苍生须谢傅，每闻人诵衮衣篇。

[七言律诗]
衰年已过纵心期，安得聪明及往时。
既老固应全晚节，虽贫岂暇计留资。
元非矫饰求为异，自是行藏要合宜。
曾记诗僧林下约，为将踪迹报渠知。

[五言律诗]
韩嫣佞幸徒，骩曲承密旨。
长安有成言，金丸不饿死。
平生鵔鸃冠，于兹见操履。
安陵泣前鱼，炙手何可恃。

[七言绝句]
翠羽红襟镂彩云，双飞常笑白鸥群。
谁怜化作雕金质，从倩沈檀十里闻。

[七言绝句]
凡骨已蜕身自轻，勃落叶上行无声。
华阴市楼醉舞罢，却上蓬峰看月明。

[五言律诗]
仗斧暴公子，酌泉吴隠之。
斯人未易得，于我最相知。
见义为常勇，求贤信不疑。
典刑今在此，此去有余师。

[七言绝句]
□崖高瞰白云溪，洞穴通天路崄巇。
雨未作霖天下旱，玉龙蟠此少人知。

[七言律诗]
相府亭前梅六株，四围香影护琴书。
月华犹带玉堂色，风味曾分金鼎余。
五柳门前空寂寞，三槐堂上竟萧疏。
惟渠不变凌霜操，千古风标只自如。

[七言绝句]
错节孤根劲有余，坐床须按起须扶。
一生用底今相赠，更问林间有此无。

[五言绝句]
夫节独高古，妇贤传至今。
既为加美谥，复不用邪衾。

[七言律诗]
礼闱新榜动长安，九陌人人走马看。
一日声名遍天下，满城桃李属春官。
自吟白雪诠词赋，指示青云借羽翰。
借问至公谁印可，支郎天眼定中观。

[七言律诗]
群斋高晏雪浮空，同上山城第一重。
今日无非银色界，此亭真是玉霄峰。
云迷野路舞轻鹤，风急瓦沟嘘老龙。
便欲相将游汗漫，剡溪何必访遗踪。

[七言律诗]
南来系缆楚江臯，孤客羁心正郁陶。
海气连空山色暗，秋阴覆地水风高。
屋头冰雹敲寒雨，枕底春雷簸怒涛。
一点青灯双白鬓，可无樽酒伴离骚。

[七言律诗]
高吟鼎脔屡经尝，群噪纷纷子贡墙。
雪曲我应慙郢下，笛声公自感山阳。
堪嗟绛老泥涂役，孤负春官桃李场。
斗大康山盛儒者，凭谁推此叩循良。

[五言律诗]
壶公云雨上，秀整压全吴。
白眼嫌人俗，玄裳笑鹤癯。
对吟酬蟋蟀，独酌泛茱萸。
待赋归来后，商量觅镜湖。

[七言律诗]
未许莺偷出汉宫，上林初进半金笼。
蔗浆自透银杯冷，朱实相辉玉椀红。
俱有乱离终日恨，贵将滋味片时同。
霜威食檗应难近，宜在纱窗绣户中。

[七言绝句]
泛香樽俎飞云上，著色江山泚笔前。
干鹊鸣鸠共晴昼，长红短绿各华年。

[七言绝句]
不是风兮不是旛，一重山后一重山。
青春雨过无余因，独倚危楼望刹竿。

[五言律诗]
古刹外尘境，青山伴一生。
林深宿鸟托，洞冷秋云横。
竹影过酒渌，松声入琴清。
俗物不在眼，聊足舒幽情。

[五言律诗]
盛际符千载，中朝第一人。
鳯池鸣委佩，朱邸奉重轮。
右府谋猷密，殊邻意气伸。
佐时遗事业，谁为勒苍珉。

[五言律诗]
改卜龟图后，闲居二十年。
商颜才聘币，剡曲竟回船。
□□无虚日，粢盛有薄田。
何须似裴李，绿野及平泉。

[五言律诗]
伏日当休沐，顽躯困坐曹。
骤然秋雨至，一洗夏畦劳。
怀祖何须怒，刘伶亦未豪。
北窗陶靖节，千载只渠高。

[五言律诗]
待次吴陵邑，优哉阅岁年。
鳯池疏海角，𬸘阁竦城颠。
莳药时分颖，栽花自溉泉。
新篇谈笑就，寄自鲁邦傅。

[七言绝句]
臧孙御叔悉名卿，饮酒何妨傲雨行。
未似驱车日当午，敢嫌高士笑劳生。

[五言律诗]
授册荣天使，陈诗感圣恩。
山河启梁国，缟素及于门。
泉向金巵咽，霜来玉树繁。
都人听哀挽，泪尽望寒原。

[七言绝句]
药炉汤鼎煮孤灯，禅版蒲团老病僧。
儿女强修元夕供，玉蛾先避雪鬅鬙。

[七言律诗]
倦游城阙厌纷华，一棹南归出白沙。
簪绂弃来如释负，山林到处便为家。
流泉绕舍锵金玉，仙饵盈槃泛露霞。
珍重宗英嘉隠操，远裁清句重咨嗟。

[七言律诗]
无心何用说心灰，庵在青萝绿筿隈。
自可谈间公事了，不妨闲处道书开。
更携邀月清樽上，只著登山小屐来。
桃李他年应勿剪，使君嘉誉在闺台。

[五言律诗]
落落知难久，堂堂竟不还。
江湖官七品，风雨屋三间。
已矣乌头白，嘻乎豹管斑。
儿曹莫轻脱，英爽在空山。

[七言绝句]
郊原爽气入衣巾，佳趣源源立马频。
落日山川无限思，秋风江海未闲身。

[七言律诗]
别离情绪两难任，消遣唯应有醉吟。
冉冉光阴玄鬓改，勤勤书札旧情深。
凉宵梦寐清淮月，永日徘徊玉树阴。
野鹤乘轩无所用，角巾何日返中林。

[五言律诗]
推枕悠然起，寒灯谁与同。
晓窗俄已白，宿火尚能红。
老境呻吟外，年华寂寞中。
长饥亦可恨，聊复固吾穷。

[七言律诗]
抄书满架笔无尘，自是餐霞洞里人。
性癖贪吟如好色，话终更仆尚留宾。
爱花更缩栽蔬地，开径还通指竹邻。
不是不贫贫得雅，如今金坞总输贫。

[七言律诗]
见说楼君用志佳，曾吟雪句被人夸。
来从天外无非雨，散在人间尽是花。
偶到铜陵寻旧友，归由宣郡弃生涯。
碧云暮合愁偏聚，孤冢累累日易斜。

[五言绝句]
一副黄台话，离离咏种瓜。
都来三十字，救得两官家。

[七言律诗]
斗粟衡门且自安，老来筋力厌辛酸。
官游动是三年别，邂逅应容一笑欢。
荷浦珠联秋露溢，稻田龟坼暑风亁。
昨朝溪足捎新雨，已觉羸躯怯夜寒。

[五言律诗]
杖策辞江寺，秋途谁与偕。
霜风侵布衲，草露湿芒鞋。
收钵无余事，还乡非俗怀。
金刚真有力，魔避不须排。

[五言绝句]
雨洗诗魂健，梅梢月色新。
遥知愁绝处，对影只三人。

[五言律诗]
闻有官军士，生存仍宦胡。
羞言陇西李，忍对杜陵苏。
椎髻心何似，环刀意岂无。
陈汤那复得，卫律不胜诛。

[七言律诗]
地气冬来不复藏，桃花都向腊前芳。
无寒疑是青春老，耐静从他白日长。
野蝶舞余还自去，沙鸥飞断却成行。
迎风尽著单衣坐，净几留心看药方。

[五言律诗]
绝饮惩浇俗，行驱梦逸材。
仙人拥石去，童子驭车来。
夜玉含星动，晨毡映雪开。
莫言鸿渐力，长牧上林隈。

[七言律诗]
先腊催开万玉林，人心悦处即天心。
山河洞彻重瞳远，宫阙高寒一柱任。
瑞应崆峒知有日，尘清洄曲在斯今。
神功变化无留迹，便放阳春卷积阴。

[七言绝句]
卷沙成浪北风颠，衔尾千艘不敢前。
匝岸水居皆有酒，行人得意买江天。

[七言律诗]
忽惊春色二分空，且看樽前半丈红。
苦战知君便白羽，倦游怜我忆黄封。
年来齿发老未老，此去江淮东复东。
记取六人相会处，引杯看剑坐生风。

[七言律诗]
北海书名亢其宗，虽摹犹足传奇踪。
已鸣褚籥调欧镛，更拔永戟摧羲锋。
平生鉴赏襄阳公，二宝相避如燕鸿。
青毡阅世傥可逢，定见重合延平龙。

[七言律诗]
楼无长物只遗编，直当山翁负郭田。
累世相传俱扫地，斯文忽丧岂非天。
不归老子茶肠里，知堕谁家醤瓿边。
我固道穷书更厄，西风危涕倍潸然。

[七言律诗]
圣主方勤西顾忧，大朝临遣遴贤侯。
兰香昔在潜郎地，符竹今分古阆州。
蜀道难时虽万里，汉川佳处正三秋。
莫嗟身落江湖远，魏阙心存记子牟。

[七言律诗]
灯涩秋光静不眠，叶声身影客窗前。
闲园露湿鸣蛩夜，急雨风吹落木天。
城见远山应北岳，野多空地本南燕。
明朝欲别忘形处，愁把离杯听管弦。

[五言绝句]
长才二百尺，婉若千里隔。
天下悦出涂，旁午任行客。

[七言绝句]
客怀醉杀也醒醒，昨夜思家梦几惊。
道阻且长无信息，只将喜鹊验安平。

[七言律诗]
玉籍参差未策名，东游聊得拂尘缨。
长亭酒尽骊歌阕，下榻波狂鹢棹轻。
泽国鲙鲈悬梦想，戟门罗雀断逢迎。
秋期莫到槐花老，待听新文掷地声。

[七言绝句]
犹记年时花下醉，老怀今已不成春。
深黄浅紫知何在，留得残鶑啼向人。

[七言律诗]
倒墨扶周复古文，清辉万丈醇乎醇。
七篇奥义远相继，六代潜光今又新。
字假通才识鱼鲁，车慙寡学改金银。
异书喜得君无靳，此道中兴知有人。

[五言律诗]
雪鬓不禁镊，知非又此年。
退居还有旨，荣路免妨贤。
落落鸣蛩鸟，晴霞度雁天。
自无佳节兴，依旧菊篱边。

[七言绝句]
神霄九府绚云霞，宝箓仙衣御绛纱。
掷火流铃传帝跸，蘂珠殿里降菁华。

[七言绝句]
东君珂佩响珊珊，青驭多时下九关。
方信玉霄千万里，春风犹未到人间。

[五言律诗]
击柝山城闭，疏灯野店扃。
疾风鸣夜谷，晴水动浮星。
霜翼归何晚，邻机织未停。
短歌时自和，愁绝更谁听。

[七言绝句]
孤戍迢迢蜀路长，鸟鸣山馆客思乡。
更看绝顶烟霞外，数树岩花照夕阳。

[七言律诗]
衔恤三年意绪凋，嘉招为我破无憀。
露秋爽借谈锋利，霜月寒侵酒力消。
心事寂无机事扰，诗情何似道情饶。
平生我亦轻簪绂，安得长年共一瓢。

[七言绝句]
灵照覊魂章水西，冷风残雪古招提。
老怀已作空花看，更把楞严晓病妻。

[五言律诗]
自古皆有死，先生死忠清。
故宅秭归江，前山熊绎城。
眷言怀此都，不比异姓卿。
六经变离骚，日月争光明。

[七言绝句]
云遶前冈水遶村，忽惊空谷有佳人。
天寒日暮吹香去，尽是冰霜不是春。

[五言律诗]
小室仅容膝，焚香观昨非。
出门寜有碍，知我正须希。
霜橘争棋乐，仙壶卖药归。
平生钓竿手，不解叩黄扉。

[五言绝句]
阳秋閟肝膈，无处见微茫。
时作丹青戏，风流冠帝乡。

[七言律诗]
元礼门墙岂敢疏，拟题刺字拂尘裾。
颓颜此去歌无奈，闻道从来恨不如。
食蛤未妨期汗漫，椎芦或可作蘧蒢。
西园飞盖成何事，要见枕中鸿宝书。

[七言律诗]
穷荒始得静天骄，又说天兵拟渡辽。
圣主尚嫌蕃界近，将军莫恨汉庭遥。
草枯朔野春难发，冰结河源夏半销。
惆怅临戎皆効国，岂无人似霍嫖姚。

[七言绝句]
暖堂新构侵云表，桂月松风常满抱。
玉烛光中静应时，言前妙唱般阳道。

[七言绝句]
君念亲闱肯暂留，吾居子舍尚优游。
逢人为道归迟意，正似江湖不系舟。

[七言绝句]
冰柱雪车谁复作，矾头凌面未能摹。
北窗挥汗浑无奈，漫借君家却暑图。

[七言律诗]
穴竹张弦耸碧空，不劳抑按任天风。
莫夸有智藏声足，须信无心触处通。
明月夜深飘更远，闲窗人静听何穷。
知音弗辨山兼水，都在洪钧一噫中。

[七言绝句]
危阁闲登思渺漫，九天如在掌中看。
游人莫著单衣去，六月飞云带雪寒。

[七言律诗]
鸳鸿出宰去如何，莫为辞亲发浩歌。
淹抑暂因民制锦，骞翔终预帝搜罗。
樽前老泪流虽尽，林下离肠断已多。
却羡使君为旧友，公余开宴日相过。

[五言律诗]
于今祇老身，从昔少埃尘。
失蜀年为客，居山石作邻。
南游宗竺法，西语问巴人。
开户藤花落，多浮茗椀春。

[七言律诗]
峥嵘仪貎国辉光，曾与明堂作栋梁。
颛面巨藩方偃息，间生英气忽飘扬。
文章绝笔星辰晦，德业遗芳简册香。
不以修龄畀贤杰，伤嗟无处问苍苍。

[七言绝句]
北邙新旧只累累，何惜心怀不醉归。
是处人家作寒食，海棠初发杏花飞。

[七言绝句]
狱兴罗织陷忠良，公亦几遭虎口伤。
蹈死救人人免死，论功何止汉于张。

[七言绝句]
好风稳送五湖船，万顷银涛半霎间。
已入江西犹未觉，忽然对面是西山。

[七言律诗]
八咏诗成沈隠侯，楼中风月尽兼收。
三千题里无新语，七百年间有胜流。
领客登临聊一快，举杯相属更无忧。
令威早晚冲天去，华表归时记旧游。

[七言律诗]
朝响疎疎不晻光，暮簷浏浏亦无长。
胡然可救焦枯厄，政尔能成湔祓方。
堆案文书小盘礴，并溪草树一徜徉。
君方问隠我思去，异日相望何有乡。

[七言律诗]
夫君腹笥尽奇谋，每叩谈锋听不休。
诵赋久嗟无此作，荐贤端合拔其尤。
小迟荣路观掀趠，聊为同寮盖谬悠。
政恐诸公有推挽，平时果艺仰由求。

[七言律诗]
日长谁复款幽扉，睡到斜阳恰尽时。
缺月要圆云未肯，青春欲老絮先知。
天扵我辈元无分，梦比人间更不疑。
门外故人千嶂远，灯前华髪万丝垂。

[五言绝句]
宝字泥金帖，工夫剪刻纯。
四时俱百顺，可但庆宜春。

[七言绝句]
西湖貌得一枝来，长夏风轩尽日开。
老眼暗中时摸索，便知玉雪不能猜。

[七言绝句]
远近青山列画屏，近山浓抹远山轻。
高屏已出低屏外，更有孤峰出一层。

[七言绝句]
古人唱歌兼唱情，今人唱歌唯唱声。
欲说向君君不会，试将此语问杨琼。

[七言律诗]
鸥未寒盟傥可寻，归与雅不负登临。
江南山作故人面，云北鴈知游子心。
淮海三年双鬓短，乾坤万里一杯深。
秋风正惬莼羹腹，松菊犹存月满林。

[七言律诗]
老觉溪深杓柄长，举头三咽目无光。
试寻西陌东阡去，却得南窗北户凉。
好鸟关心浑是梦，明珠论斗不胜量。
束书莫作痴儿事，一瓣先师未了香。

[五言律诗]
插秧如插针，琐细亦良苦。
分徒一夫积，终亩众力举。
曾不旬日间，绿遍天涯土。
周家重开国，幸勿轻农圃。

[七言绝句]
巫峰十二最高头，岚色烟光翠欲流。
举首半空不可到，依稀绛阙与琼楼。

[五言律诗]
松树短于我，清风亦已多。
况乃枝上雪，动摇微月波。
幽姿得闲地，讵感岁蹉跎。
但恐厦终构，藉君当奈何。

[五言律诗]
校雠存手泽，肯构烱前光。
际此圣明代，应无屋壁藏。
半窗分雪影，群蠹避芸香。
静想趋庭意，居然师友旁。

[七言绝句]
已醉猩猩犹爱屐，入秋燕燕尚争巢。
老夫看尽人间事，欲向山僧学打包。

[五言律诗]
异县逢佳节，羁愁太痩生。
黄花真解事，白首缓伤情。
十日尚堪醉，一杯犹有名。
眼前多胜士，何必洛中英。

[七言律诗]
班升金掌擢清才，苦欲归田挽不回。
浙右尚思菩萨去，荆南空望使星来。
苔侵书阁秋山静，竹锁吟庭夜鹤哀。
路出箫台多巷祭，几人和泪折寒梅。

[七言律诗]
野老篱前江岸回，柴门不正逐江开。
渔人网集澄潭下，贾客船随返照来。
长路关心悲劒阁，片云何意傍琴台。
王师未报收东郡，城阙秋生画角哀。

[七言律诗]
桓桓鼎峙震雷音，绝唱高踪没处寻。
箫鼓一方情未畅，弓刀万里力难任。
论兵狠石宁无意，饮马黄河徒有心。
虽日天时亦人事，谁知虑外失良金。

[五言律诗]
干戈逾一纪，几度此江边。
近觉全无盗，仍欣粗有年。
炊烟生古屋，晴日照新船。
犹忆纷纭际，偷生尽可怜。

[五言律诗]
楚岸通秋屐，胡床面夕畦。
藉糟分汁滓，瓮酱落提携。
饭粝添香味，朋来有醉泥。
理生那免俗，方法报山妻。

[七言绝句]
褰裳夜入金铺宿，清气一宵吟不足。
月在碧潭风在松，何必洞天三十六。

[七言绝句]
杂花开遍县城东，不惜提壶细雨中。
应是花枝羞老客，故含春恨泣残红。

[七言绝句]
茅屋沧洲一酒旗，午烟孤起隔林炊。
江清日暖芦花转，祇似春风柳絮时。

[七言绝句]
地险悠悠天险长，金陵王气应瑶光。
休夸此地分天下，只得徐妃半面妆。

[五言律诗]
延步爱清晨，空山日照春。
蜜房那有主，石室自无邻。
泉急鱼依藻，花繁鸟近人。
谁言失徒侣，唯与老相亲。

[七言绝句]
落日衔山隐半轮，桑榆残照起游氛。
佳人怅望何时见，万里平凝合碧云。

[七言律诗]
太行横拥巨川回，三晋由来产异才。
展墓乘春走乡陌，负书拂晓下兰台。
河阳路侧花应合，天井关头雪未开。
会使乡人惊六印，莫羞今日弊裘来。

[七言律诗]
绿幄阴深数树梅，胡床相对手行杯。
茫茫世事愁眉敛，亹亹谈谐笑口开。
欲把清风留客坐，更呼明月出云来。
咄嗟难办厨中具，兴尽翩然命驾回。

[五言绝句]
娇儿渐聪慧，出语解人意。
促奴须早归，恐爷书又至。

[五言律诗]
忍穷能到骨，何物可愁翁。
守口双奁静，抄书万卷空。
朝天尊𣓨氏，胜地说壶公。
脱屣俱无滞，斑衣泪自红。

[五言律诗]
赫奕三公胄，高华百笏门。
义风倾里社，名德老丘园。
不起东山卧，空余北海尊。
已随飞剑逝，犹记刻舟痕。

[五言律诗]
海峤经行徧，还为闽岭游。
清泉涤余瘴，小雨报新秋。
多谢故人意，来销羁客愁。
慇懃问淮楚，兵革已宁不。

[五言律诗]
昔年双颉颃，池上霭春晖。
霄汉力犹怯，稻粱心已违。
芦洲寒独宿，榆塞夜孤飞。
不及营巢燕，西风相伴归。

[七言律诗]
小携樽酒作清游，行到方壶最上头。
山在断霞明处碧，水从白鸟去边流。
苦无妙句窥天巧，頼有名亭慰客愁。
从此江南添胜景，未应独数庾公楼。

[五言律诗]
早袖经纶手，归欤卧首阳。
可怜心锦绣，不补帝衣裳。
禄与名俱靳，身宜寿且康。
互乡蒙子洁，闻讣重心伤。

[七言律诗]
鸡头吾弟藕吾兄，头角崭然也不争。
白璧中藏烟水晦，红裳左袒雪花明。
一生子木非知己，千载灵均是主盟。
每到炎官张火伞，西山未当圣之清。

[五言绝句]
四维风折势，一片雪同规。
花竹丛间著，开樽瀹茗宜。

[七言律诗]
何假嗔雷击怒桴，点倾嘉泽浃民区。
经时亢隔群心骇，数月焦熬一阵苏。
已发宋苗安在揠，再生庄鲋不虞枯。
须叟慰满三农望，却敛神功寂似无。

[七言绝句]
杀物求君舌本肥，是非岂复待深思。
即今不足何时足，小甑香粳日两炊。

[七言绝句]
西风卷起五湖秋，万顷波中几白鸥。
好趁水云深处隠，短蓬蓑笠一扁舟。

[七言绝句]
得春榆柳遍平郊，犹见藏鸦影未交。
动地风来一披拂，青黄浅浅抹林稍。

[七言绝句]
少陵弦断无胶续，鸾凤巢高隔五云。
老子一身都是胆，要倾东海取龙筋。

[七言绝句]
高山绝顶雪千堆，凛裂冰肤这几回。
行到林间得残火，借它燃烬暖寒杯。

[五言律诗]
半枯顽铁石，特地数花生。
迥立风尘表，长含水月清。
屋头寒岭瘦，门外小溪横。
万里今为客，相看如弟兄。

[七言律诗]
我诗易得君休叹，君节难攀我自知。
问会但嗟归有日，奏功方看独先时。
箫笳部曲催骄马，绵绣山川入彩旗。
莫讶黄金偏满手，平生□□是男儿。

[七言绝句]
欲归公未许身闲，欲外云云去亦难。
我意公言两矛盾，料公犹作世情看。

[七言绝句]
闻道黄杨山上头，千峰环抱百泉幽。
羡君柱杖年年去，饱看人间万顷秋。

[七言律诗]
一书仅达缺嗣音，蔀屋有梦定山林。
贤者即今在王所，陈人不忧老墙阴。
或容连茹鸳鹭后，闻道结知君相深。
时遣吴姝近酒盏，更防蜀鸟摇归心。

[七言绝句]
如君方此富春秋，未可追寻三迳游。
且放子真归谷口，不应马援困壶头。

[七言律诗]
有弟有弟各一隅，万里不见徒嗟吁。
江湖春色又归矣，庭槛花枝还有无。
欲寄我声无鲤鱼，欲写我恨无酒壶。
开编一见鹡鸰诗，潸然泪落如真珠。

[七言绝句]
吹落清香缥缈风，楼台仿佛水边红。
人间谁是丹青手，画取春湖细雨中。

[七言绝句]
暗上江隄还独立，水风霜气夜棱棱。
回看深浦停舟处，芦荻花中一点灯。

[七言绝句]
春雷醉别镜湖边，官显才狂正少年。
红烛满汀歌舞散，美人迎上木兰船。

[七言绝句]
春来风雨耿黄昏，初见青青月一痕。
忆自消魂南浦后，不禁描出向前村。

[五言律诗]
近甸蒙尘日，南梁反正年。
飘流茂陵椀，零落太官椽。
建纛非降楚，披图异录燕。
堪嗟侍中血，不及御衣前。

[七言绝句]
风櫺倒影日光寒，尧日当中露正干。
殿上给扶鸣汉履，螭头簪笔见秦冠。

[五言律诗]
秋鸿次第过，哀猨朝夕闻。
是日孤舟客，此地亦离群。
蒙蒙润衣雨，漠漠冒帆云。
不醉浔阳酒，烟波愁杀人。

[七言绝句]
细题叶字包青箬，割取丘郎春信来。
拚洗一春汤餠睡，亦知清夜有蚊雷。

[七言律诗]
杜门终岁少过从，一室萧然百念空。
纸上陈言皆妙用，胸中余味有新功。
搘筇饱看千山月，欹枕闲听万窍风。
麤饭浊醪能送日，苍颜白发任成翁。

[七言律诗]
笋舆沾汗每苍黄，今日追随得快凉。
水落不知沙径改，风微如靳橘林香。
我缘新病仍添懒，君不时来有底忙。
只恐家山诮人去，十年秋兴在殊方。

[七言律诗]
二老婆娑出寿筵，绿衣人好舞蹁跹。
餐桃阿母脸犹玉，食杞仙翁头返玄。
堂上相看新八秩，尊前重话旧同年。
累茵列鼎人间有，安得亲庭此乐全。

[五言律诗]
琳崖盘玉霄，彩翠接步武。
云霞不可画，泉石固难谱。
神幢逾百寻，帝辙历万古。
灵瀑谁与穷，长飞六时雨。

[七言绝句]
诚心谕俗淑斯人，莫宝金珠宝此身。
昨日偶拈乡记看，几家孝养渐兴仁。

[五言律诗]
本国兵戈后，难官在此时。
远分天子命，深要使君知。
但遂生灵愿，当应雨露随。
江山胜他郡，闲赋庾楼诗。

[五言律诗]
夜雨一再作，灯前独咏诗。
影看孤鹤瘦，吟答断蛩悲。
幽梦悠然觉，清笳何足吹。
残年犹几日，已矣愧明时。

[七言绝句]
船头勾曲洪涛外，船尾长芦白雾中。
千里山容初上日，一江帆影尽乘风。

[七言绝句]
三乡过日君年几，今日君年五十余。
不独年催身亦变，校书郎变作尚书。

[五言绝句]
闻郎今日来，日斜何不至。
应知篙橹迟，羡杀云中翅。

[七言绝句]
趁眠无事避风涛，一斗霜鳞换浊醪。
惊怪儿童呼不得，尽冲烟雨漉车螯。

[五言律诗]
风杪影凌乱，露轻光陆离。
如霞散仙掌，似烧上峨嵋。
道树千花发，扶桑九日移。
因山成众像，不复藉蟠螭。

[七言律诗]
闻道君归湘水东，经行长在白云中。
诗成天柱峰头月，酒醒朱陵洞里风。
旧学难酬香一瓣，流年谁管鬓双蓬。
书来为指誵误处，不涉言诠不落空。

[七言绝句]
老死儒生习未除，残膏分得燎原余。
一枝冷焰摇清夜，要读生前未了书。

[五言律诗]
忧来长不寐，往事重思量。
清渭几年客，故衣今夜霜。
春风谁识面，水国但牵肠。
十二门车马，昏明各自忙。

[七言绝句]
为爱空门息世机，儒衣不著著僧衣。
渊鱼林鸟已闻法，更待当年瑞雉归。

[七言律诗]
阴霖继月酷相因，旱魃今年遽丧神。
膏泽翻忧害东作，芳期那敢爱青春。
蜼谷虽智能蒙鼻，奈有民咨易动唇。
天听甚卑群语切，雨师何事未回轮。

[七言律诗]
许大春工造物华，一场狼藉但堪嗟。
群芳委尽绿阴密，游骑去残红日斜。
台上喧呼成蝶梦，眼前零落空杨花。
人间万事卒如此，□□庄□□□□。

[五言绝句]
山川殊壮丽，井邑亦繁雄。
独有羊城庙，萧然瓦砾中。

[七言绝句]
长安长乐古来坡，新创离亭景致多。
从此祖筵休别唱，记中自有断肠歌。

[五言律诗]
积雨晴时近，西风叶满泉。
相逢嵩岳客，共听楚城蝉。
宿馆横秋岛，归帆涨远田。
别多还寂寞，不似剡中年。

[五言律诗]
漠漠青山雨，霏霏白鹭烟。
诗材来远近，画本极中边。
流落虽天外，登临頼目前。
浮生才几日，此地欲三年。

[七言律诗]
诗礼传家耦吉人，雍雍完得性中仁。
乡评莫识生前面，堂影惟悲死后身。
孀节虎号坟柏夜，妇仪鱼忆涧头春。
九泉寂寂应无憾，双璧分明作世珍。

[七言绝句]
上下天光一碧时，白苹红蓼照晴晖。
汉阳树远江烟起，黄鹤楼空燕子归。

[七言绝句]
不管髼松雪满颠，笔床茶灶度年年。
穷愁博得长清健，多折梅花供老天。

[七言绝句]
人间离别最堪怜，天上嫦娥恐亦然。
昨夜广寒分破镜，半奁飞上九重天。

[七言绝句]
南昌城郭枕江烟，一苇鸣桹下渺然。
惊起暮天沙上鴈，背人飞过北山前。

[五言律诗]
百虑片帆下，风波极目看。
吴山兼鸟没，楚色入衣寒。
过此愁人处，始知行路难。
夕阳沙岛上，回首一长叹。

[七言律诗]
凶年满目灶无烟，籴贵家贫且鬻田。
虽暂忧饥茅屋下，终期射策玉墀前。
文辞华实宜撑腹，际运穷通一任天。
有志会须能卒事，岂令久困握空拳。

[七言绝句]
水缚山腰点万松，云扶翠岫插寒空。
此溪定入桃源去，时见波间有落红。

[七言绝句]
吟得秋痕入鬓髭，梅花窗下一编诗。
梅花奇处君知否，不在春风烂熳时。

[七言绝句]
谷堂去我如许久，病起诸峰瘦入天。
放髪齐眉寒又至，几时归叫老风颠。

[七言绝句]
郎星又转作侯星，上据中阶下列城。
时号嘉兴为辅郡，出分重寄护行京。

[七言绝句]
山势分明饮水鼍，孤峰西转鬰嵯峨。
不须探问山童药，且揖朝来爽气多。

[七言律诗]
自从笔削三千首，复见风骚二百年。
佳句独为时辈许，幽光长伴客星悬。
耳孙文采方高蹈，鼻祖声名更盛传。
曾到先生栖隐处，桐君山下好林泉。

[七言律诗]
梦里匡庐兴未阑，转头世事已辛酸。
肥家有术疑非药，漉酒从人笑不冠。
鴈序向人群已失，凤雏过眼影何单。
不堪回首原头路，一坞松楸生暮寒。

[七言律诗]
烟花虽媚思沈冥，犹自擡头护翠翎。
强听紫箫如欲舞，困眠红树似依屏。
因思桂蠹伤肌骨，为忆松鹅损性灵。
尽日春风吹不起，钿毫金缕一星星。

[五言律诗]
远近人家住，过桥路尽通。
野田行瘦马，浅渚聚群鸿。
地静微泉响，天寒落日红。
若非身作吏，不道是城中。

[七言绝句]
孤城幽谷晚烟重，事绪无过与此同。
寒夜独吟风静后，扁舟应宿月明中。

[五言律诗]
昔日章华宴，荆王乐荒淫。
霓旌翠羽盖，射兕云梦林。
朅来高唐观，怅望云阳岑。
雄图今何在？黄雀空哀吟。

[五言律诗]
暮过潭上寺，独宿白云间。
钟磬遥连树，星河半隔山。
石中泉暗落，松外户初关。
却忆终南里，前秋此夕还。

[五言律诗]
东洛居贤相，南方待本师。
旌麾俨欲动，杯锡杳仍迟。
积雪迷何处，惊风泊几时。
大臣能护法，况有故山期。

[五言律诗]
自怜闻道晚，习气误平生。
诗债几时尽，睡魔终夕轻。
语言空自苦，德业竟何成。
誓欲抛书册，茅簷适性情。

[五言律诗]
内相能来顾，为郎乐有余。
儿童争拂榻，门巷劣容车。
掩扇知秋意，窥墙省旧书。
经年三枉驾，未与故人疎。

[七言律诗]
舜德尧仁化犬戎，许提河陇欵皇风。
指挥䝙武皆神算，恢拓乾坤是圣功。
四帅有征无汗马，七关虽戍已弢弓。
天留此事还英主，不在他年在大中。

[七言绝句]
昔年踪迹寄江头，雪屋梅村自一邱。
醉里却疑身是梦，烂银楼阁看瀛洲。

[五言律诗]
寂寞荒原下，南山祗隔篱。
家贫唯我并，诗好复谁知。
草色无穷处，虫声少尽时。
朝昏鼓不到，闲卧益相宜。

[五言律诗]
访客西郊路，停车小苑门。
闲云宁有雨，淡日不成暄。
鹭下青苹浦，鸦啼绿树村。
还家未索莫，随分具鱼飧。

[七言律诗]
先得重阳五日来，清江晚日与人谐。
共搜磊磊落落句，要敌奇奇怪怪崖。
乌帽几容罗此影，黄花每喜近吾侪。
山城酒熟浑无客，一笑临风寄老怀。

[五言律诗]
两壁万千嶂，一村三四家。
度桥逢古驿，下马踏秋花。
夜永蛩尤苦，云空月自华。
冷官无好趣，安用五书车。

[七言绝句]
又是芳菲一番新，寂寥依旧去年贫。
相看不用谈余事，且道逢迎有故人。

[七言律诗]
崔令饮酒五七斗，崔令唱辞一千首。
时时浪饮輙高歌，利锁名缰总无有。
人称崔令为颠狂，我知崔令非颠狂。
承流宣化有余方，高歌浪醉也何妨。

[七言绝句]
只在青山可卜邻，妻儿语笑意全真。
休识字，莫嫌贫，方是安闲第一人。

[七言绝句]
一株松下一茅屋，何处山中此景无。
煨芋老翁常闭户，世人从此画成图。

[七言律诗]
杜门世事不须闻，一任如棋局自新。
多病不妨为寿考，余生更喜作闲人。
居今野处黄冠日，记昔郊行红旆春。
须识世荣俱土苴，岂如有道善其身。

[五言律诗]
衰老何萧索，亲朋半别离。
未终梅室语，已赋竹堂诗。
恶况吾方剧，来书子勿迟。
寒藤绾蛇蚓，相记待他时。

[七言律诗]
去岁归时正牡丹，亲庭上寿撚花看。
共知春好毋虚掷，更复杯深肯剩残。
谁料今兹千万感，强从叔也两相宽。
风颠雨急关侬事，时序撩人只暗叹。

[七言绝句]
路平沙软净无泥，香草丰茸没马蹄。
捣纸声中春日晚，怳然重到浣花溪。

[七言律诗]
病中何事忽开颜，记是诗称小状元。
粉壁乍悬龙虎榜，锦标终属鹡鸰原。
青云随步登花塔，红雪飘衣醉杏园。
还有一条遗恨处，不教英俊在吾门。

[七言绝句]
东风吹雨湿西湖，未许苏隄酒剩酤。
试向花翁问花讯，不知花似去年无。

[七言律诗]
竹影朦胧松影长，素琴清簟好风凉。
连春诗会烟花满，半夜酒醒兰蕙香。
五字每将称玉友，一尊曾不顾金囊。
长沙流谪君非远，莫遣英名负洛阳。

[七言律诗]
白水轻烟古辋川，满山红叶稻平田。
悠悠客梦孤云外，落落诗情夕照边。
天阔风高黄鹤影，江空岁暮白鸥缘。
推敲不任骑馿去，却讶昌黎识浪仙。

[七言绝句]
翠盖亭亭映玉裳，临风𢔄彴暗飘香。
六郎正被繁华困，不爱浓妆爱淡妆。

[七言律诗]
天上图书群玉府，仙晨日月道家山。
行行合在烟霄地，去去犹参论譔班。
使者绣衣看更好，从官华橐未应悭。
褰帷了却江东事，不到终更便赐环。

[五言律诗]
正月烧灯夜，封川转觉幽。
十分凭月色，数点照城头。
俗习那知陋，安陵谅不愁。
家家松火畔，舂米未曾休。

[七言律诗]
朱云曾为汉家忧，不怕交亲作世仇。
壮气未平空咄咄，狂言无騐信悠悠。
今朝我作伤弓鸟，却羡君为不系舟。
劳寄新诗平宿憾，此生心气贯清秋。

[七言律诗]
秦曾羽客驻真跧，唐有禅翁嗣结缘。
石窦宏深开洞府，天门明显逗风烟。
香山耸迹停危壁，怪木盘根长绝巅。
千古灵踪谁可问，踟蹰瞻想不知还。

[七言律诗]
腷膊鸡声夜向晨，东方飞景到云林。
帘帏已是曈曈晓，庭户全无曀曀阴。
可是梧桐长得地，也知葵藿久倾心。
日边早晚来环赐，见说清光注意深。

[五言绝句]
万德不自有，十身何处藏。
薰风生殿阁，化日正舒长。

[七言绝句]
不汝还者复是谁，残红流在钓鱼矶。
日斜风定无人扫，燕子衔将水际飞。

[七言律诗]
平阳金牓凤皇楼，沁水银河鹦鹉洲。
彩仗遥临丹壑里，仙舆暂幸绿亭幽。
前池锦石莲花艳，后岭香𬬻桂蘂秋。
贵主称觞万年寿，还轻汉武济汾游。

[五言律诗]
春光垂老日，北骑欲归时。
王气如三捷，懽声定四驰。
山河还旧贯，草木有余悲。
拟颂中兴业，孤忠只自知。

[七言绝句]
笋将轧轧度岩隈，乱涧穿空去复回。
方识人间真毁誉，只缘亲到地头来。

[七言绝句]
一双分我洞庭秋，梨枣傍观不那羞。
唤得风霜回齿颊，夜寻清梦五湖舟。

[七言律诗]
人道青溪有九曲，如今一曲仅能存。
江家宅畔成花圃，东府门前作菜园。
登阁尚堪观叠嶂，泛舟犹可醉芳樽。
料应当日皆无恙，苕霅潇湘不足言。

[七言律诗]
寻常尽月无人问，邂逅今朝有客留。
酒到醉深才得味，诗因吟好却生愁。
夕阳倒射乱云合，浅水未干飘叶浮。
挥手薰风只如此，角声孤起在城楼。

[五言律诗]
濉阳忠烈后，泊水老成人。
庠校推模表，州闾训睦婣。
决疑辞郭璞，营急似陈遵。
碑字深无愧，銮坡得从臣。

[七言绝句]
峭壁矗云三峡里，急湍翻雪五湖边。
何年造物施神力，移到褒中小有天。

[七言绝句]
云覆蓝桥雪满溪，须臾便与碧峰齐。
风回面市连天合，冻压花枝著水低。

[七言律诗]
桥阔川长恨已多，斑骓嘶断隔云萝。
遥山几叠迷朱旆，芳草经时驻玉珂。
高鸟可能追夕照，绿杨空自拂微波。
短辕白鼻何由得，目送层楼一雁过。

[七言律诗]
临川鼓舞诵贤侯，闵雨皇皇祈有秋。
昨夜琅函奏霄汉，今朝玉粒雨平畴。
名亭应有东坡记，积粟可宽西顾忧。
我得顺流南浦去，商霖又是济川舟。

[七言绝句]
跨海鼇身传洛阳，贴波虹影老吴江。
未如截取玻瓈去，稳卧箜篌白玉腔。

[五言律诗]
在家闻见熟，意谓合食肉。
一蚁不忍杀，何况烹六畜。
愿君青眼开，试将黄卷读。
要闻知见香，熏汝腥膻腹。

[五言绝句]
分付司花女，谁何六枳关。
少年轻薄子，驱去勿教还。

[七言律诗]
野寺山茶昨夜开，江亭初报一枝梅。
旋邀座上逍遥客，同醉花前潋艳杯。
秀色霜浓方润泽，暗香风静更徘徊。
仙姿莫遣常情妒，不带东山妓女来。

[七言绝句]
扬州庙下子规啼，曾看花开万玉妃。
二十四桥明月夜，春风十里卷帘时。

[七言律诗]
我来古括经行熟，欲到仙都有底难。
漫道蓬莱环弱水，始知方丈近三韩。
千山开阖神仙迥，一柱岧峣宇宙寒。
信有真人足官府，不妨容我暂鞭鸾。

[七言绝句]
洛下人呼为迂叟，非惟语简意无穷。
曲台不合加美谥，俗了深衣大带翁。

[七言绝句]
闻说仙花玉染红，别留春色在壶中。
瑶台若见飞琼面，不与人间梦寐同。

[七言律诗]
空明无际了寒天，戍堠消锋弩绝拳。
平白万方包险秽，清泠一片起沉绵。
山登姑射欣逢岁，贼破淮西欲问年。
更长嘉陵千尺浪，春风稳送五湖船。

[七言律诗]
蔬圃茅斋三亩余，溪光山影动浮虚。
病妻老去惟寻药，稚子年来解爱书。
中散无堪心放荡，冯唐已老兴萧疏。
全真养素安吾分，敢谓轩裳不我如。

[七言绝句]
矮伯老于周柱史，瘦梅青似楚离骚。
推窗欲觅登山路，无数青苔落鹳毛。

[七言律诗]
潮回浪溅细沙倾，岸柳平波映眼明。
桥接短亭连野迥，艇横长笛带风清。
迢迢翠草寒烟暝，隠隠疏林暮霭晴。
遥见叠峰清浅黛，客心伤处碧云轻。

[七言绝句]
表表两卿吾莫逆，青刍白饭玉为醅。
因循桑下成三宿，解后花时更一来。

[七言律诗]
通悴徐方蒨绶新，老莱衣服暂离身。
家君莲幕开厅事，府帅金貂耀缙绅。
戏马台荒春寂寞，斩蛇乡古树轮囷。
公余应长吟滋味，好寄西垣寓直人。

[七言绝句]
谁道春归无觅处，眠斋香雾作春昏。
君诗似说江南信，试与梅花招断魂。

[七言绝句]
枝上红残遍地香，沈郎瘦骨叹更长。
东邻唤客笙歌閙，琥珀杯空夜未央。

[七言绝句]
逆行顺行天莫测，邓隐峰破禅规则。
丛林动念几千般，倒立归真谁胜得。

[七言绝句]
貌古神疏画本难，因师心妙发毫端。
无功可上凌云阁，留取云山静处看。

[七言律诗]
九锁琼宫萃列仙，飘然别是一壶天。
时时云气生岩洞，日日松声助涧泉。
山茗已堪回短梦，金丹要可得长年。
是中着语真难事，今古舂容几大篇。

[五言绝句]
未曾至雁门，安知食雁美。
若读潜夫论，当不保此纸。

[七言律诗]
西游久不得师书，睹物相思展篆图。
情厚未忘莲社约，分深曾伴橘洲居。
青云作阵宜长卧，白酒资吟莫破除。
见说近来挥彩笔，字皆飞动有功夫。

[五言律诗]
玉树春归日，金宫乐事多。
后庭朝未入，轻辇夜相过。
笑出花间语，娇来竹下歌。
莫教明月去，留著醉嫦蛾。

[五言绝句]
漏静知宵永，灯昏觉夜阑。
隔窗响秋叶，梦不到关山。

[七言绝句]
金旛胜里唤春归，却后新正八日期。
红紫莫嫌春较晚，开迟应是落还迟。

[七言绝句]
故里萧条一望间，此身飘泊叹空还。
感时有恨无人说，愁敛双蛾对暮山。

[七言绝句]
送客都回我独前，何人开此竹间轩。
滩声悲壮夜蝉咽，并入小窗供不眠。

[七言律诗]
今古虽殊事不殊，古今贤相事相符。
昔惟晋国今康国，皆自西都镇北都。
奕叶公台缘世济，累朝名德与功俱。
镕成九鼎归良冶，玉季金昆动一𬬻。

[五言律诗]
我爱山居好，跻攀缭暝烟。
偃松低可坐，横石劣容眠。
菊径重阳酒，梅花雪后天。
一筇吾事足，与世自无缘。

[七言律诗]
偶逢豺虎寝天关，事有当言耻口缄。
不建侯藩控西北，别求何策保东南。
幸投草野言无弃，退就山林老亦甘。
束起旧书归旧隠，远依福曜炯台颜。

[七言绝句]
两边山木子规啼，不管还乡客梦稀。
应为老翁推不去，故将好语劝人归。

[五言律诗]
宝箓标嘉节，需云锡惠筵。
烈晖腾爱景，瑞彩拟非烟。
焜燿璇霄外，轮囷绛阙前。
居歆方屡告，伟兆溢祥编。

[七言律诗]
元祐相君才六世，端平朝士不多人。
冰翁仙去传佳壻，铁汉亡来有后身。
谁向淹中起绵𫈵，何曾阁下掌丝纶。
未知造物何年代，昴复储精岳降神。

[五言律诗]
洛阳天子县，金谷石崇乡。
草色侵官道，花枝出苑墙。
书成休逐客，赋罢遂为郎。
贫贱非吾事，西游思自强。

[五言律诗]
才擅金枝秀，名标桂籍先。
有如此公子，不负我同年。
风落松间雪，沙明竹外船。
天涯人老矣，尊酒忆凄然。

[五言律诗]
潇洒当簷铎，凄清不断风。
高堂人语后，广殿月明中。
暂歇还归静，重来复满空。
群仙鸣玉佩，初下广寒宫。

[七言绝句]
北山摇落水峥嵘，想见扬帆出广陵。
平世自无忧国事，求田应不忤陈登。

[七言律诗]
瑶编每读愤填膺，始末权奸托罢兵。
初渡已诛双烈士，小吏更坏一长城。
啮毡大老投荒死，借剑孤忠窜岛生。
长与东南羞汗简，更堪西北望神京。

[七言律诗]
天府登贤策马东，似君人物许谁同。
文章小技出儿戯，道德微言余祖风。
有路青霄元自别，无情白髪向来公。
平生酝藉唯经国，唾手先收第一功。

[七言律诗]
扶衰又见素秋过，未死其如造物何。
破屋颓垣那敢议，浊醪粗饭已为多。
佩刀但可偿黄犊，作字安能博白鹅。
龟紫拜恩如梦寐，残年其实一渔蓑。

[五言律诗]
一角玉麟寒，何心獬豸冠。
满腔秋沆瀣，披腹玉琅玕。
讲入经三昧，书成义不刊。
阳城遗碣在，老泪不胜弹。

[七言绝句]
两年缪作清源守，不到清源洞里游。
天恐孤予远来意，驿中聊许少迟留。

[七言律诗]
尧夫非是爱吟诗，诗是尧夫春出时。
一点两点小雨过，三声五声流鶑啼。
杯深似锦花间醉，车稳如茵草上归。
更在太平无事日，尧夫非是爱吟诗。

[五言律诗]
岁除日又暮，山险路仍新。
驱传迷深谷，瞻星记北辰。
古亭聊假寐，中夜忽逢人。
相问皆呜咽，伤心不待春。

[七言绝句]
秋风四面足风沙，塞外征人暂别家。
千里不辞行路远，时光早晚到天涯。

[五言律诗]
台空罢讲经，底事雨花零。
鸡误中宵白，山迷昨日青。
槎牙浑欲死，和煦便通灵。
怕压疎疎竹，寒敲不忍听。

[五言绝句]
万岁名虚得，兴亡已屡移。
楼头秋夜月，当只似当时。

[五言绝句]
景淡花初落，寒生海上潮。
门前归北路，微雨柳垂条。

[七言绝句]
不肯南来伴我闲，若来何法可心安。
直饶参得龄铁觜，也被昭州烟瘴漫。

[七言律诗]
西风黄叶满秋城，水鸟飞无沙碛腥。
淮浪白如头似白，沔山青与眼俱青。
何人得见莲花女，此地空余江汉亭。
一自郑生双珮断，幽情渺在蓼花汀。

[七言绝句]
朋比趋炎态度轻，御人口给屡憎人。
虽然暗里能钻刺，贪不知几竟杀身。

[七言绝句]
楼上残灯伴晓霜，独眠人起合欢床。
相思一夜情多少，地角天涯不是长。

[五言律诗]
国士多孤愤，君侯特长雄。
玉墀曾复辟，铁券会论功。
宇宙尊文物，华夷界土风。
力扶炎运正，此意合苍穹。

[七言绝句]
凤翥龙蟠字字奇，陶泓汤沐向斯池。
波心雨后一鱼跃，犹似当年吞墨时。

[五言律诗]
怀录兼就养，更怀趋府心。
晴山东里近，春水北门深。
新绶映芳草，旧家依远林。
还乘郑小驷，躞蹀县城阴。

[五言律诗]
蜗舍嗟芜没，孤城乱定初。
篱根留敝屦，屋角得残书。
云路惭高鸟，渊潜羡巨鱼。
客来阙佳致，亲为摘山蔬。

[七言律诗]
从来忧患许追随，末路文词特见知。
肯向虞兮悲盖世，空惭赐也可言诗。
炎荒不死疑阴相，汉水相招本素期。
月堕星沈岂人力，辉光他日看丰碑。

[七言律诗]
细雨轻风采药时，褰帘隠几更何为。
岂知泽畔纫兰客，来赴城中角黍期。
多罪静思如剉蘗，赦书才听似含饴。
谢公制胜常闲暇，愿接西州敌手棋。

[七言绝句]
结绮临春草一丘，尚残宫井戒千秋。
奢淫自是前王耻，不到龙沈亦可羞。

[五言律诗]
女郎台上寺，寺影蘸湖光。
夜梵星辰近，晨斋鸟雀忙。
烟滋杨柳绿，风逞芰荷香。
欲下还慵去，凭阑到夕阳。

[七言律诗]
雨余灯火坐茅斋，此夕田家有好怀。
造物心终扶畎亩，苍生命已堕颠崖。
燕山漕粟初航海，浙水移家半入淮。
贞观三钱谁复识，拥衣数起望台阶。

[七言律诗]
危阁轻裘陟望宸，欲逃蒸暑若忧焚。
清风自越兼金贵，真境都无数仞分。
归渚水禽明似雪，扰空沙燕闹如蚊。
凭轩眷阙羁魂断，乱逐南飞送雨云。

[七言绝句]
一吟一醉一刀圭，真气真精满四肢。
若到酒酣眠熟后，满船载宝过曹溪。

[七言绝句]
一纶长伴月娟娟，满岸芦花入短舷。
薜荔未堪华衮用，此身甘作老林泉。

[七言绝句]
阳景朝来释冻凘，水边林下好追随。
灵山一会何曾散，莫学时人语别离。

[五言律诗]
归来岂不好，去国意如何。
主圣忧思切，时危习俗讹。
山高更回首，天阔阻悲歌。
一寸丹诚地，余生感愤多。

[七言律诗]
天祐斯文赖表章，皇心眷眷事胶庠。
享严祖殿回龙驭，德警儒班肃鹭行。
降辇诣祠追四圣，拥经求道举三王。
欲知盛美前无古，贤圣相逢在庙堂。

[七言绝句]
墙隈杨柳已垂丝，岸北梅花始着枝。
风掠晴香觅诗句，容渠开晚占春时。

[七言律诗]
龙池跃龙龙已飞，龙德先天天不违。
池开天汉分黄道，龙向天门入紫微。
邸第楼台多气色，君王凫雁有光辉。
为报寰中百川水，来朝此地莫东归。

[五言律诗]
风物吾乡似，山川地势分。
稻畦飜碧浪，麦垅布黄云。
客舍常争席，山僧独献芹。
茅柴余沥在，聊饷仆夫勤。

[七言律诗]
江上岧峣百尺台，摩挲尘迹但徘徊。
不辞浊酒三杯醉，坐对晴空万里开。
楚泽风烟随处好，仙家桃李有谁栽。
黄花过了梅花发，待我扶藜得复来。

[七言绝句]
江花岸柳太多情，长逐春风管送迎。
我亦思归归未得，夜窗愁听杜鹃声。

[七言绝句]
晴天如练雨成雷，飞洒青空亦快哉。
推倒西峰一百丈，试观河汉所从来。

[五言律诗]
宵济汹涛波，晨征犯霜露。
倐来忽语别，何所见而去。
疑君略奉高，或我愧叔度。
慨然陪节传，邂逅莫忘故。

[五言律诗]
异乡逢午节，卧病此衰翁。
竹笋迸新紫，榴花开小红。
山深人寂寂，气润雨蒙蒙。
煮酒无寻处，菖蒲在水中。

[七言律诗]
曾揩醒眼奕棋傍，松柏孤高耐雪霜。
西蜀搜奇到金马，南邦颂德继羔羊。
梅边生意传春信，笔底新诗灿夜光。
运动枢衡当接踵，小烦千骑上东方。

[五言律诗]
非为十日留，重此一岁阑。
岁去易悲感，日来盛阴寒。
今晨已春意，欲出反浩叹。
梅事足可惜，病躯良独难。

[七言律诗]
神龙一去渺无踪，落日孤云为惨容。
溪遶练光秋更白，黛横山色晚尤浓。
细看风物曾经眼，深达根源自点胸。
寄宿僧寮清不寐，一轮明月挂枯松。

[七言律诗]
昨夜阴风刮地鸣，乱敲窗纸梦魂惊。
壁寒剥落泥成片，屋老漂摇瓦作声。
野市霜明人迹险，官河水冷客舟横。
翻思带甲眠戈者，何幸吟身傍帝城。

[七言绝句]
愁多应怪独醒人，心事全凭曲米春。
醉后逢花堪一笑，狂来曳杖却成真。

[七言绝句]
环山翠幄远尤清，柏叶丛枝到地生。
恰傍浓阴深处过，无端杜宇两三声。

[七言绝句]
蟠龙不许在层渊，一句全提赖发宣。
惭愧儿孙家法在，未施声色透重玄。

[七言律诗]
钩盾从来司六尚，上林寻见惣三官。
颁条忽去凭熊轼，赐对还曾近露盘。
民瘼乍求应有术，天伦少别不成欢。
陶朱旧邑无多远，魏阙归心且自寛。

[七言律诗]
催唤儿童扫绿苔，长歌清啸兴悠哉。
林间子堕知梅熟，水面痕生验雨来。
往事已成孤枕梦，故人谁共一樽开。
自怜未负年华在，素扇团团月样裁。

[五言绝句]
钓利钓名者，纷纷三峡中。
何人化为石，又作钓鱼翁。

[五言律诗]
风壑昂修干，霜空突翠峰。
介然疑苦硬，行处独从容。
不忝南轩嗣，奚惭北学宗。
巫阳招不复，暧暧日高舂。

[七言律诗]
已作西湖烂漫游，北山兰若更深幽。
骅骝蹀躞青林下，舴艋夷犹古渡头。
花满杨坡桃不语，声喧阴壑水争投。
可怜不共林宗泛，只有新诗许载酬。

[五言律诗]
狂直非侪俗，文章念及门。
无成似冯衍，失路比虞翻。
抱罋机先息，书空事不言。
江南香草地，一一赋荃荪。

[七言律诗]
孔明孟德两驰驱，三国人才信有余。
未肯草庐终此世，不知精舍读何书。
木牛古不传遗法，铜雀今成一废墟。
毕竟忠邪天不识，当年成败复何如。

[五言律诗]
已过方山了，横山更绝奇。
争高一尖喜，妬逸众青追。
万马头惊拶，千旗脚恣吹。
娟峰恰三五，隔柳尚参差。

[七言律诗]
半年留醉待花开，晓去迎春夜始回。
风煖慢行寻曲水，天晴远望立高台。
亦知无处将诗请，唯得终朝把酒催。
今日柳条全弄色，游人相伴看春来。

[五言律诗]
荣知随养去，恨向盖棺归。
故里三千远，浮生七十稀。
晓台空匣鉴，秋露谩沾衣。
相伴勤田上，残蟾与夕晖。

[七言绝句]
少年缪许忧时策，万里空怀报主心。
毕竟穷通吾有命，鸥盟未冷且重寻。

[七言律诗]
篮舆忽得到林间，飞鸟翩翩相与还。
俎豆欲严来日祭，轩窗聊共此时闲。
芬敷残菊添秋色，摇落苍梧见远山。
夫子肝肠真锦绣，归途新句已班班。

[七言律诗]
疏山翠气连眉妩，云外飞鸿点点愁。
只在吴头并楚尾，非关张掖至幽州。
著书繁露想成癖，待诏公车安足求。
何日芒鞵寻旧约，兰旌荪楫共优游。

[七言绝句]
宝应城南柳数枝，葭墙艾席是民居。
眼前境逆没诗兴，忽有小舟来卖鱼。

[七言律诗]
几度乘闲谒梵宫，此郎声价重江东。
贵侯知重曾忘势，闲客频来也悟空。
满地新蔬和雨绿，半林残叶带霜红。
□□□□□□□，□□□□□□□。

[七言绝句]
归心摇摇若秋带，哀操切切如蝉吟。
百年双鬓欲俱白，千里一书真万金。

[五言绝句]
桂殿江乌对，雕屏海燕重。
秖应多酿酒，醉罢乐高钟。

[五言绝句]
稍治寻山屐，初裁半隐衣。
声声杜鹃语，犹劝不如归。

[七言律诗]
一径凉飚响万松，青霞紫雾秘灵峰。
寒生列洞前溪雨，声到诸天午夜钟。
仙顶月高犹驾鹤，阴潭云起旧降龙。
出尘境界无多地，已上金庭第七重。

[五言律诗]
客里三年恨，归来百虑轻。
静堪眠夜雨，梦不数邮程。
荒径九节杖，凉窗二尺檠。
吾生本易足，此外复何营。

[五言律诗]
高豁乾坤眼，山晴绿雨收。
夕阳流水遶，荒草白云浮。
柳荫小溪侧，樵歌古渡头。
凭虚发清啸，安得仲宣楼。

[五言律诗]
少策经营饱，多方处置闲。
樵谈消一日，野坐看千山。
白鹭远飞去，微云时复还。
展开新乐地，攻破旧愁关。

[五言律诗]
古道古君子，今于何处求。
每闻栀马箠，不虑蘗馿秋。
贾药全多伪，医钱卒易酬。
头岑姑止酒，或恐自然瘳。

[五言律诗]
分量各有穷，升龠不受斗。
满盈靡怀惧，覆败乃自取。
衣笥无复裈，食案有三韭。
贫狭虽可嗤，比汝差耐久。

[五言律诗]
浚泉少汲水，汲多泉水污。
力穑莫揠苗，揠苗苗必枯。
心清事自简，气和体必舒。
古人有至言，治民如烹鱼。

[七言律诗]
百里烟云堕目中，天戈直捣大槐宫。
已烦宠数褒申伯，更遣羌戎识晋公。
玉帐旌旗皆喜色，铁林鼓吹自春风。
应磨万丈燕山石，独揽宣和第一功。

[七言绝句]
百神斋祭相随徧，寻竹看山亦共行。
明日城西送君去，旧游重到独题名。

[五言绝句]
胡乱三十年，不少盐与醤。
江西马大师，南岳让和尚。

[五言律诗]
凉意秋将半，深期月影清。
昨宵云点缀，今夜雨纵横。
睡久何曾著，更阑喜暂晴。
起来聊旷望，终欠十分明。

[七言律诗]
江干千骑送朱轮，父老无缘借寇恂。
吴国旌旗开白日，越溪桃李失青春。
雄名素与珠星烂，妙质长随玉树新。
当宁比闻思旧德，万方行见入洪钧。

[五言律诗]
昔人好沈酣，人事不复理。
但进杯中物，应世聊尔尔。
悠悠天地间，媮乐本无愧。
诸贤各有心，流俗毋轻议。

[五言律诗]
有树先林生，计年逾一倍。
根遭陵谷变，叶被风霜改。
咸笑外凋零，不怜内文采。
皮肤脱落尽，唯有贞实在。

[五言律诗]
三峡连天水，奔波万里来。
风涛各自急，前后苦相推。
倒入黄牛漩，惊冲滟滪堆。
古今流不尽，流去不曾回。

[五言律诗]
登临无尽兴，清燕日徘徊。
霞影缘觚落，岚光入牖来。
离宫分碧瓦，太液俯青槐。
好待邀明月，瑶琴为一开。

[七言律诗]
偶因冷节会嘉宾，况是平生心所亲。
迎接须衿疏傅老，祗供莫笑阮家贫。
杯盘狼籍宜侵夜，风景阑珊欲过春。
相对喜欢还怅望，同年只有此三人。

[五言律诗]
叶落淮南树，青山徧马头。
人烟将近郭，松竹不知秋。
夜虎林间啸，溪泉舍下流。
门前仲卿庙，遗迹待君求。

[五言绝句]
渡水穿云去，神光触处开。
隔江如有得，飞锡早归来。

[五言绝句]
我今携谢妓，长啸绝人群。
欲报东山客，开关扫白云。

[五言律诗]
昔年同揽辔，累日到门阑。
题竹飞松管，观鱼走玉槃。
著鞭颜有媿，推毂力何难。
翻坐葭莩累，尘凝贡氏冠。

[七言律诗]
天上春风水外寒，瑠璃瓦湿月团团。
千门纳钥尘飞远，一夕联文火禁寛。
人想柝声来睥睨，鸟惊花影堕栏干。
少陵老去唯便静，此地优容欲报难。

[七言绝句]
谀佞盈廷不可闻，那堪世事日侵寻。
三槐九棘浮云外，一树寒梅寄我心。

[七言律诗]
寒光晧晧照残年，方信人闲别有天。
一色邨中见流水，半干屋上有炊烟。
洛人僵卧今谁问，塞马飞驰正自便。
想得南枝梅好在，风檐独立思悠然。

[五言律诗]
暮年甘散诞，壮志久消磨。
自媿今摩诘，谁怜老伏波。
清新慙庾信，敏慧谢甘罗。
惟有诗情在，犹能益办多。

[七言律诗]
锦书飞下字如鸦，从橐词头似相麻。
竣事明禋均雨露，缅怀耆德傲烟霞。
鸡窠佚老精神健，燕颔宜侯爵邑加。
愿体乞言珍重意，星驰驿骑奏忠嘉。

[七言律诗]
青眼难逢阮步兵，白须新识老弥明。
清谈畧洗尘埃尽，妙句仍看欬唾成。
休说有身真是患，但知得酒不须名。
焦桐更倩挥毫手，要听秋崖夜鹤鸣。

[七言绝句]
如此春光冉冉何，青山亦笑发皤皤。
门前修竹独欢舞，今岁儿孙长最多。

[五言律诗]
度岭方辞国，停轺一望家。
魂随南翥鸟，泪尽北枝花。
山雨初含霁，江云欲变霞。
但令归有日，不敢恨长沙。

[七言绝句]
诸佛法身入我性，状似千灯含一镜。
重重无尽意重重，绝待灵明无可证。

[七言律诗]
天仓三十六峰下，犹有轩辕辙迹存。
丹灶前临六时水，芎田远接九仙门。
火芝夜照千灯迥，江树朝涵一气浑。
道友相邀寻异药，携筇几到老人村。

[五言律诗]
一别芦江后，千峰雁影沉。
闻回天子诏，方见老师心。
筹室应将满，禅关转见深。
秋来瓯顶夜，时扰梦投针。

[七言绝句]
滑守如今是世官，阿戎出守自金銮。
郡人莫讶留题别，孙息期同住此看。

[七言绝句]
西风迎面晚凉新，略展青铜正幅巾。
独倚阑干偶无事，闲看楼下奕棋人。

[七言绝句]
火龙走日烁炎天，久渴羁肠拟吸川。
见说蓝桥风月好，愿分清致到吟边。

[七言律诗]
好风吹梦到祠山，造物干忙我自闲。
五日颂声今故在，一春诗债共谁还。
鼠肝虫臂窥前辈，蜗角蝇头战百蛮。
遥指行云为公说，由来此语不须删。

[七言绝句]
远泛鲸波入大唐，廓然无圣触梁王。
九年冷坐精灵窟，怕见嵩山下雪霜。

[七言绝句]
叶是青霞剪作衣，花如静女不争时。
岂应更浥蔷薇露，撩得窥园不下帷。

[五言律诗]
古坛仙鹤杳，野鹿自成群。
松气浮清晓，经声出白云。
石穿僧屋过，水到寺门分。
人世无穷事，山中了不闻。

[五言律诗]
爱子人情共，吾儿亦所怜。
精神如欲可，门户傥能传。
归去隔千里，生来正一年。
遥知晬盘侧，王母意欢然。

[五言律诗]
人言物不齐，相较三十里。
以梅等群芳，何啻隔弱水。
杜陵状百物，无语可著此。
巡簷索之笑，但不禁冷蕊。

[五言律诗]
一径直岩隈，亭轩四面开。
涛头转山急，雨脚满江来。
怪石生云气，修篁待凤材。
他年白莲社，应许继宗雷。

[七言绝句]
游云凝空日无华，烟江冥迷如眼花。
观山直南是秦望，不见高青天雨沙。

[七言绝句]
彼此老来谁记得，人前各自强惺惺。
一坑未免俱埋却，几个如今眼子青。

[五言律诗]
人生随聚散，水面看浮萍。
梦入江湖社，诗传河岳灵。
免毫挥月颖，鹤毳落霜翎。
未洗尘埃脚，何因访柏庭。

[五言绝句]
明朝将解缆，叮嘱不曾离。
文无识顷刻，不久便当归。

[七言绝句]
赤白崔嵬晚照间，投闲时复一跻攀。
时平守望皆无用，添得清秋数点山。

[五言绝句]
飞泉所舂撞，悬崖偶成窾。
信似太山溜，吾欲铭其坎。

[七言绝句]
十万貔貅同日出，君王英武古无双。
而今将士争豪甚，为报胡儿莫觑江。

[五言律诗]
烈祖顺三灵，文宗威四海。
黄钺诛群盗，朱旗扫多罪。
戢兵天下安，约法人心改。
大哉干羽意，长见风云在。

[七言律诗]
不见贤甥十一年，新诗示我百余篇。
古风已喜能行意，近体尤欣细属联。
宅相真成珠在侧，冷官休叹坐无毡。
作诗勿谓今余事，更下工夫继玉川。

[五言律诗]
疏簷团鸟雀，画壁饱风霜。
汲水三村远，诛茅半亩强。
斋钱随客意，佛事寄僧堂。
月落人相对，阴阴塔影长。

[七言绝句]
风光淅淅草中飘，日彩荧荧水上摇。
幸奏潇湘云壑意，山旁容与动仙桡。

[七言律诗]
幡花宝盖满清川，祈祷迎来圣半千。
莫道圣缘无影响，须知嘉会有因缘。
空中长似闻天乐，岩畔尝疑有地仙。
何必更寻兜率去，重复灵应事昭然。

[七言绝句]
高邮少年有王令，豪气雄才海内无。
当日谈兵今可用，只愁遗像是癯儒。

[七言绝句]
荷塘烟罩小斋虚，景物皆宜入画图。
尽日无人只高卧，一双白鸟隔纱厨。

[五言律诗]
我爱山居好，扶藜步晚晴。
俗醇存古意，境寂快诗情。
杜老银丝脍，坡翁玉糁羹。
随缘清供足，尽可佚余生。

[五言律诗]
采药鹿门山，钓鱼富春渚。
君看此气象，何止辈伊吕。
直令终不偶，后人会知汝。
亦不妨著书，世世秘囊褚。

[五言绝句]
团团青枫阴，绰绰万间屋。
下有避俗翁，扫石叠两足。

[五言律诗]
僻居春事好，水曲乱花阴。
浪过河移岸，雏成鸟别林。
绿钱榆贯重，红障杏篱深。
莫饮宜城酒，愁多醉易沈。

[七言律诗]
浮生已老付悠悠，未免饥寒目下忧。
全仗黄庭能却老，那堪白发更悲秋。
所欣耳界常清浄，渐放心君得自由。
垒块苦消消未尽，每逢风月亦闲愁。

[五言律诗]
征櫂三江暮，连樯万里回。
相乌风际转，画鹢浪前开。
羽客乘霞至，仙人弄月来。
何当同傅说，特展巨川材。

[五言绝句]
秦娥十四五，面白于指爪。
羞人夜采桑，惊起戴胜鸟。

[七言律诗]
行尽奚山路更赊，路旁时见百余家。
风烟不改卢龙俗，尘土犹兼瀚海沙。
朱版刻旗村赐食，青毡通幰贵人车。
皇恩百岁加荒景，物俗依稀欲慕华。

[七言律诗]
珙璧衣冠十六传，更无一士死君前。
自惭重赵非九鼎，犹幸延韩更数年。
孟博囊头真自爱，杲卿钩舌要谁怜。
人间信有纲常在，万古西山皎月悬。

[五言律诗]
千山万山中，翠薜相交罗。
春风来何迟，积雪常峩峩。
折木有清响，采薇闻远歌。
不因寻石桥，长年无人过。

[七言律诗]
绝壑平生深遯逃，相期推毂敌英豪。
绿葵白薤堪扶老，黄帽青鞋非养高。
薰浴悬知惭管葛，经纶何敢望崔毛。
新诗如对故人面，清夜不眠鸡屡号。

[七言律诗]
天子斋居坐法宫，万方都属指挥中。
敢安无事思乐泮，方戒有司归在丰。
每念三农皆望岁，直期九月始休工。
知君亦喜连宵雨，与涨词源更不穷。

[七言律诗]
大花香透已春过，莫妙春工点染多。
蜀地锦机裁色样，洛阳土脉蕴中和。
牙牌有字分奇品，金屋无人续艳歌。
明月天泽桥上晚，一声不奈杜鹃何。

[五言律诗]
一作班荆别，秋风几度凉。
论文隔尊俎，得句梦池塘。
岁晚思倾盖，情亲比陟冈。
若为生羽翼，千里到君旁。

[七言绝句]
小溪曲曲乱山中，嫩水溅溅一线通。
两岸桃花总无力，斜红相倚卧春风。

[七言绝句]
维摩愿力元无尽，重见真州宰辅身。
舌本雷槌烹佛祖，笔端和气活生民。

[七言绝句]
庭砌方圆出化钧，何须抵死论钱神。
贫家阿堵新添富，买断西湖风月春。

[五言律诗]
简拙违时好，丹青谢尔工。
坐看居士室，想见古人风。
当户月常入，过春霜未融。
物情忌太白，少自晦尘中。

[七言律诗]
初归誓墓老乡邦，手结茆茨近小江。
北渚露沾行药屐，东厢日射勘书窗。
孤忠自信丹心折，万事空成雪鬓双。
长愧宗人白崖老，赠行期我鹿门庞。

[七言绝句]
御陌青门拂地垂，千条金缕万条丝。
如今绾作同心结，将赠行人知不知。

[七言绝句]
一幅冰纨织翠筠，风涵秋水碧鳞鳞。
北窗高卧正须此，卷似闲曹吏隠人。

[五言律诗]
何事东南客，忘机一钓竿。
酒香开瓮老，湖色对门寒。
向郭青山送，临池白鸟看。
见君能浪迹，予亦厌微官。

[五言绝句]
不博右军字，且留房相池。
新雏黄似酒，把酒看群嬉。

[五言绝句]
我陟黄杨奥，我怀董孝君。
怀君君不见，冢草裹晴云。

[七言绝句]
咽津纳气固形全，须藉乾坤真汞铅。
至道不繁人自昧，五金八石是虚传。

[七言律诗]
香碗蒲团又一新，天将闲处著闲身。
东窗换纸明初日，南圃移花及小春。
妇女晨炊动井臼，儿童夜诵聒比邻。
早知闾巷无穷乐，悔不终身一幅巾。

[七言律诗]
春绿晴融太液池，好风都在万年枝。
宫墙璆玉韶音远，合殿珠环晓漏迟。
天近六龙扶翠辇，云深五凤挟瑶池。
镐京长启需云宴，先奏端平第一诗。

[七言绝句]
即看新绿归千亩，还见陈红积九年。
便觉雨旸如有意，不须花草苦争妍。

[七言律诗]
大麦干枯小麦黄，妇女行泣夫走藏。
东至集壁西梁洋，问谁腰镰胡与羌。
岂无蜀兵三千人，部领辛苦江山长。
安得如鸟有羽翅，托身白云还故乡。

[七言绝句]
梨枣熟时须一雨，江南底忽类中州。
南人不识北人事，懔懔已怀禾黑忧。

[七言律诗]
霜晴木落送归鞍，袖手微吟此慰颜。
胜欲凭栏招白鸟，更烦翦树出青山。
晚悲薄禄非三釜，赖许清诗见一斑。
看到远平才得恨，我宁归卧尺椽间。

[五言绝句]
莫问古宫名，古宫空有城。
惟应东去水，不改旧时声。

[七言律诗]
滁阳领郡经三月，宝应游山始一回。
屐齿免忧岩下折，簿书长苦案头堆。
潾潾泉石吟魂健，漠漠烟岚病眼开。
尽日引渠寻胜境，读碑看篆扫苍苔。

[七言律诗]
太师勋业在丹书，乞得身归主眷殊。
五色诏容瞻凤阙，白云篇不换蛇珠。
闲应物外神仙有，健复人间将相无。
明夜画船回首处，汴隄烟月柳千株。

[七言绝句]
谊重姻联语甚真，典型满纸墨犹新。
中间多少箴规意，须信亲亲即是仁。

[五言律诗]
曳杖徜徉去，仙家洞府中。
寒流清自绕，幽径密相通。
著处亭皆稳，看来景不同。
是名无尽藏，具眼悉和融。

[七言绝句]
含机绿锦翻新叶，满匣青铜莹古花。
最爱晚来鸥与鹭，宿烟翘雨便为家。

[七言绝句]
行人南北分征路，流水东西接御沟。
终日坡前怨离别，谩名长乐是长愁。

[七言律诗]
杲日无亏彰睿圣，前星有庆耀东朝。
皇明烛远群羌服，火德乘时众慝消。
丹扆焦荣犹损膳，华颠尸素合归樵。
夔牙共奏康哉囗，雅咏和声彻九霄。

[七言绝句]
字字不因容易得，灯花曾落五更钟。
东湖浪阔瓶声远，流出一谿霜叶风。

[七言绝句]
滨湖一一敞雕栏，自是黄尘不汝闲。
今日舒眉宁易得，未应轻作剡溪还。

[五言绝句]
高枕松间石，如侬未易知。
世情祇益睡，不是学希夷。

[五言律诗]
岳鄂旧游处，重来岁月更。
联翩识吾友，邂逅慰平生。
风送故人远，槐催举子惊。
扁舟更珍重，万里莫留行。

[五言律诗]
欲得安身处，寒山可长保。
微风吹幽松，近听声逾好。
下有斑白人，喃喃读黄老。
十年归不得，忘却来时道。

[五言律诗]
春水涨波縠，画鹢争先驰。
一夜风如许，持此将焉之。
小舣俟风息，居然无险巇。
纷纷彼朝涉，欣吾来解维。

[七言律诗]
令君葬说其传远，一字真堪直一缣。
惜似辨材藏禊帖，爱如房相笔楞严。
略疏脱误烦重校，尽扣精微恐不廉。
欲卜寝丘何处是，凭高试为指东崦。

[七言绝句]
上路传呼万毂流，羸骖踏月五更愁。
城门争道无因入，始恨车前欠八驺。

[五言律诗]
行不伤田亩，饥无坏果林。
渡云连臂饮，宿月拥条吟。
愈疾知调气，消忧学定心。
沐猴多损物，远矣莫相侵。

[七言律诗]
直舍沈沈掩回廊，古坛槐柳对苍凉。
一囊有客愁饥死，三尺无人问喙长。
瞑据槁梧真用拙，束归高阁分深藏。
日斜广陌驱归鞅，更似笭箵作漫郎。

[五言律诗]
青草湖头合，舟行向晚天。
疏灯孤枕宿，细雨片帆悬。
雁下平沙荻，猿啼独树烟。
风尘随去住，乡思倍凄然。

[七言律诗]
闻子才华自石湖，眼看清政似冰壶。
坊村不识催科吏，亭传焉知警捕符。
此去诣台凫举舄，向来行陌雉将雏。
朝回试望星辰履，倘许吹嘘上汉无。

[七言律诗]
青天白日一声雷，撒手悬崖了圣胎。
有眼如盲光烁烁，无绳似缚笑咍咍。
黄金殿下千株柳，碧玉堂前万树梅。
辜负鸳帏人寂寞，秦楼宴罢盍归来。

[五言律诗]
李渤隐嵩高，愈退名愈重。
区区水南北，一呼輙为用。
沽激本同辙，出处或异动。
善闭不可窥，少室有余颂。

[七言律诗]
十月舟藏芦荻林，客衣顿觉夜寒侵。
乱离祗有穷途泪，勋业都无过去心。
敢恨青鞋蹋江浦，近传黄屋渡淮阴。
中兴气象须公等，是日频闻正始音。

[七言律诗]
忆昨慈恩登绝顶，今朝眼界更分明。
飞簷高泻银河水，隔岸遥传宝铎声。
翥凤呈辉看欲下，浔龙露角望尤勍。
凌风好向蓬莱去，一片香云绕足生。

[七言绝句]
扁舟来往雪模糊，一句当头道得无。
不是诗人磨不死，欲将身凑剡川图。

[七言绝句]
韩园邂逅一来寻，还忆朱栏小院深。
相对两亭无四壁，定参陶令不弦琴。

[五言律诗]
落日青松间，疎明山翠寒。
谁于元气中，弄此赤玉丸。
我心本清阳，阴浊不可干。
虞渊下可取，快饮杯勿干。

[五言绝句]
闲吟秋景外，万事觉悠悠。
此夜若无月，一年虚过秋。

[五言律诗]
北鄙征难尽，诗愁满去程。
废巢侵烧色，荒冢入锄声。
逗野河流浊，离云碛日明。
幷州戎垒地，角动引风生。

[五言绝句]
自君之出矣，妾自奉尊嫜。
知君不思妾，亦当思故乡。

[七言绝句]
望大赵书如渇骥，忆老汪胶无续弦。
看徧江南与江北，小屏微雨是斜川。

[七言绝句]
初珥金貂谒紫皇，僊班最近玉炉香。
为怜未惯丛霄冷，独赐流霞九酝觞。

[五言律诗]
篆畦今夜月，绝妙四更残。
欹枕清无寐，推窗独起看。
流鸿曳稀宿，跃鲤散微澜。
颇记倦游日，孤舟宿雪滩。

[七言绝句]
岩畔移来漫一丛，鲜鲜忽发十分红。
细看颇与鬷明类，言善方知美在中。

[七言绝句]
春晚落花余碧草，夜凉低月半枯桐。
人随远雁边城暮，雨映疏帘绣阁空。

[五言律诗]
有客抱荆璞，不琢贵其质。
兢兢三十年，常恐有坠失。
所欲价百倍，今也十之一。
勿患知者难，光彩已四出。

[五言绝句]
老龙倦雷霆，奔山化为石。
惟有鼻不枯，尚留云雨迹。

[七言绝句]
古学陵夷失本原，读书万卷误元元。
从今相勉躬行处，士庶人章数十言。

[七言绝句]
吴甸落花春漫漫，吴宫芳树晚沈沈。
王孙不耐如丝雨，罥断春风一寸心。

[七言绝句]
雾霭溟蒙山缥缈，江波浩荡雨霏微。
头头总是吾家事，更要回归定失归。

[七言绝句]
世学金丹乱似麻，谩将心肾向人夸。
眼前有药无人识，火里栽莲长道芽。

[七言绝句]
曾扣西来问翠微，经行驻步大慈悲。
当时投子如能荐，恶水重将更泼谁。

[五言律诗]
之子敷王泽，迢迢蜀栈东。
颁条有余刃，对酒与谁同。
身占贤良籍，家传道德风。
远民思静理，即此是阴功。

[七言绝句]
野螺倒向空中立，回旋萦成翠甲长。
沬雾濡云真得计，鱼虾旧侣莫相忘。

[五言律诗]
江浒行厨转，关头细路过。
手摩如象石，目送卧龙坡。
肮脏云端柏，鬅鬙雨后莎。
晚来晴更好，舟发乱山阿。

[五言律诗]
握手下层翠，秋声动泬寥。
叶寒山径响，雨积水程遥。
古甸分烟树，孤城带晚潮。
怀人在空谷，谊不就旌招。

[五言律诗]
三衣终日护，白社踵东林。
浄业心无住，清斋力不禁。
莲香秋观静，松吹石桥阴。
见说溪南虎，时来听梵音。

[七言绝句]
陆家山色隠平芜，文彩如虹照碧虚。
痛尔临刑思鹤唳，输他谢病食江鲈。

[七言律诗]
绿草䰐𩭹白露晞，老樵能记虎眠时。
石函深贮悬钟谶，翠壁新刊断织碑。
陇势三分松桧色，泉声千古蓼莪悲。
珪郎向日升堂友，留宿云庵撰诔辞。

[七言绝句]
墨妙风流亘古今，等闲陈迹冠山阴。
耳闻贞观求真迹，眼见天章照茂林。

